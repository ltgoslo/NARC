Teknoalderen sin Frankenstein |
Det er klart for premiere på den tredje i rekka av « Terminator-filmar » .
Kva er det som er så fascinerande med denne drapsmaskinen ?
Maskinmennesket Terminator er eit av ikona i moderne amerikansk film , og ergo i den populærkulturelle verda elles .
For dei som ikkje hugser tilbake til filmåret 1984 , så er Terminator ein kyborg , og ein drapsmaskin , som namnet tilseier .
Han er eit produkt av den kunstige intelligensen som i år 2029 har svidd av heile planeten og herskar over restane ( dvs. USA ) .
Men det finst ei ukueleg menneskeleg motstandsrørsle , leidd av ein John Connor .
For å knekkja dén sender maskinane ein terminator tilbake i tid , til 1984 .
Oppdraget er å ta livet av Sarah Connor , mor til John , og såleis hindra at motstandsleiaren i det heile blir fødd .
Du godtek kanskje premissane til no , men så kjem den verkelege logiske utfordringa i Terminator-historia og Connor-genealogien :
Motstandsrørsla greier også å senda ein mann ut på tidsreise , bestevenen til John , Kyle Reese .
Denne soldaten greier ikkje berre å berga Sarah , han rekk også , under ei nervepirrande flukt frå drapsmaskina , å setja barn på henne .
Det er den komande far sin John Connor sender tilbake i tid .
Ein liten « mind-bender » som trigga dei lettaktiverte freudianske tolkingsrefleksane til ein dei filmvitarar .
Maskinane mislukkast , men filmen vart ein kjempesuksess .
Med rundt rekna ti års mellomrom har vi dermed fått sjå maskinane gjera tidsreisa to gonger til , fyrst i 1991 ( eller 1997 i fiksjonkronologien ) for å ta livet av den freidige tenåringen John Connor , og no altså for å « terminera » den knapt 20 år gamle , lett paranoide mannen John Connor , som enno ikkje ser seg sjølv som nokon framtidshelt .
Robot-skrekken |
Dei fleste assosierer vel « Terminator » med skodespelaren i tittelrolla , den austerrikskfødde kroppsbyggjaren med ein aksent like tung som muskelmassen .
På fritida har han mellom anna gjort seg kjend som « fitnessrådgjevar » for både president Bush sr. og jr. og den udødelege muskelbunten frå lerretet sette mot i Bush-troppane i Irak både i 1991 og 2003 , dei same åra som « Terminator » nummer to og tre kom ut .
Dette samanfallet , pluss det faktum at Ronald Reagan gjekk i sin andre presidentperiode i 1984 , fekk nyleg ein filmkritikar i New York til å skriva at « ein ny episode i Terminator-franchisen er på veg , det må det bety at ein republikansk president stiller til attval » .
« Terminator » var filmen som lyfte Arnold Schwarzeneggers karriere ut av trashfilm-undergrunnen ( « Hercules in New York » og « Conan the Barbarian » ) og inn i Hollywoods stjernehimmel , eit sprang som også opna den politiske sfæren for han .
Men kanskje har den ihuga republikanaren innsett at rolla som det fåmælte metallandletet er den som kler han best .
I alle fall trekte han nyleg kandidaturet sitt til guvernørstillinga i California .
Om Terminator er det mest kjende maskinmennesket i dag , er han slett inga nyskaping på lerretet .
Farlege , menneskelike robotar har jamleg dukka opp heilt sidan Fritz Langs « Metropolis » ( 1927 ) , der ein « kvinneleg » robot vart brukt til å avverja eit arbeidaropprør .
Yngre og nærare slektningar av Terminator er Yul Brynners mekaniske revolvermann i « Westworld » ( 1973 ) .
Filmskaparen , Michael Crichton , resirkulerte historia i boka « Jurassic Park » , han berre bytte ut robotane med klona dinosaurar .
Endå nærare Terminator i tid , fysiognomi og mentalitet er Rutger Hauers « replikant » i Ridley Scotts « Blade Runner » ( 1982 ) ( her er det rett nok mennesket som « terminerer » replikantar ) .
Dinest har vi RoboCop , den ulukkelege politimannen som har fått ny , uovervinneleg maskinkropp og har fått prøva krefter mot politisk korrupsjon og anarkistisk gatevald to gonger til etter at Paul Verhoeven introduserte han i 1987 .
Meir avantgardistisk handsaming av samansmeltinga mellom maskin og menneske , og endå meir valdeleg , har kome frå Japan , mellom anna i Shinja Tsukamotos « Tetsuo » -filmar ( 1989 , 1992 ) .
Steven Spielbergs syntetiske barn i « A.I. » ( 2001 ) er langt snillare og meir konvensjonell , men som i « Tetsuo » og mange av dei andre robotfilmane er farane ved å tukla med naturen eit sentralt motiv også i Spielbergs film .
Og til sjuande og sist er det menneska som utgjer den største faren , både overfor ( uskuldige ) kunstige eksistensar og seg sjølve .
Menneskeleg høgmod |
Menneska har i grunnen seg sjølve å takka for katastrofen som råkar dei i « Terminator-filmane » også , jamvel om korkje dei filosofiske problema ved kunstig intelligens eller dei moralske utfordringane ved å « leika Gud » er dei mest iaugefallande tema her .
For mordarmaskinen er produktet av menneskeleg stormannsgalskap , og med sitt metallskjellett dekt av sjølvlegande menneskehud og sin sjølvlærande microchip til « hjerne » er han ei god modernisering av Frankenstein .
Kanskje er det nøkkelen til karakteren si fascinasjonskraft .
Ikkje uventa står det kommersielle og militære interesser bak dødsrobotane .
Det amerikanske forsvaret har fått utvikla høgteknologiske robotvåpen og eit « ufeilbarleg » dataprogram , « Skynet » , til å styra heile våpenmakta , medrekna atomrakettane .
Denne avanserte kunstige intelligensen utviklar sjølvmedvit og utløyser kjernefysisk ragnarok mot sine skaparar .
« Terminator » vart til medan Ronald Reagan utvikla stjernekrigsprogrammet sitt .
Slik følgjer filmen ein trend som har vist seg i underhaldingsfilmen sidan 1970-talet , då det høgkommersielle og Washington-lojale Hollywood , med bakgrunn i nasjonale traume som Watergate og Vietnam , byrja å produsera thrillerar der « the Company » eller « the Military » representerer grådige og maktgalne « bad guys » .
Skurkegalleriet vart henta frå nyhende i den verkelege verda , for å bli stengt inne i fiksjonen av mainstreamfilmens sløvande , eventyr-dramaturgi .
Ein struktur så inkorporert i publikum at det hindrar at parallellar i røynda får nokon relevans for kva folk tenkjer om det som skjer utanfor kinosalen .
Mykje er sjølvsagt likt i dei tre terminatorfilmane , dei kompliserte « tidsloopane » held fram med å setja logikken på harde prøver .
Men dei to fyrste filmane er også svært ulike både i uttrykk og moral .
Teknoaction |
« Terminator » var det fyrste samarbeidsprosjektet til dei unge filmskaparane James Cameron ( regissør ) og Gale Anne Hurd ( produsent og medmanusforfattar ) .
Suksessen gjorde at dei fekk laga nokre av dei mest påkosta , teknologisk nyskapande actionfilmane på 1980-90-talet .
Men , som Sean French påkeikar i si bok om « Terminator » , skil denne fyrste lågbudsjettsproduksjonen seg frå dei seinare filmane deira .
Den har meir til sams med filmbakgrunnen til både Schwarzenegger og Cameron ( som debuterte med « Piranha Part Two » ) , nemleg exploitationfilmen ( billig , spekulativ , ( valds ) film ) .
Dugande filmhandverkarar har gjort meste mogleg ut av budsjettet , også når det gjeld spesialeffektar .
Men i staden for å forføra tilskodarane med den litt sterile , høgteknologiske elegansen som har prega dei seinare Cameron-filmane , blir det her appellert til mørkare draumar hjå publikum .
« Terminator » er amoralsk , blodig råskap med høg « body count » .
Og det er skurken som er trekkplasteret .
I « Terminator 2 : Judgment Day » har det skjedd store endringar .
Ytre sett er filmen eit tekno-epos på line med Camerons krigssciencefiction « Aliens » og undervassforskingsdrama « The Abyss » .
Ein kyborg av flytande metall , atominferno , eksplosive biljakter og andre påkosta scener og spesialeffektar står i kø , men den kroppslege « gørra » er reinska vekk .
Jamvel om det er fleire mord i filmen , skjer dei ofte utanfor biletet og er relativt ublodige .
Som publikum blir ein mest trollbunden av dimensjonane på sjølve produksjonsapparatet , som skin gjennom fiksjonen .
Spora av ein grandios , vellukka « militæroperasjon » , parallell til den vi ser på lerretet .
Det er som om Cameron har ladd kanonane med hundredollarsetlar som blafrar om øyro på tilskodarane .
« Terminator 2 » var då også historias dyraste film i 1991 .
Kjønnsbilete |
Det som fascinerer med sjølve forteljinga , er at hovudkarakterane , Sarah Connor og Terminator , går gjennom radikale , motsette utviklingar .
Når maskinane frå framtida freistar å drepa John Connor , sender ikkje motstandsrørsla ein soldat for å hjelpa han , men ein omprogrammert terminator .
Denne kyborgen er ikkje uovervinneleg , men snarare ein underdog i kamp mot den oppgraderte modellen « T-1000 » .
Og i møte med tenåringen John lærer den reformerte maskinen både at det er gale å ta liv og kva menneskelege kjensler er .
Terminatoren hamnar i ei slags omsorgsfull farsrolle for ungguten .
Dette er langt frå både Terminator anno 1984 og det mannsbiletet han representerte i amerikansk 80-tals film .
Det var tiåret då helsestudiobølga slo inn over Vesten og den opp-pumpa mannskroppen vart ein dødeleg filmfetisj i form av valdsapparat som Arnold , Sylvester Stalone og Jean Claude van Damme .
På same måte er kvinnerolla sterkt endra .
Mor Connor , Sarah , vart tvangsinnlagd etter sitt møte med Terminator ( fordi ho hevdar ho veit når dommedag kjem og kvifor ) .
Det har gjort henne til ein kaldt kynisk , valdeleg og maskin-lik soldat , noko som også blir spegla i hennar transformerte , superatletiske fysikk .
Kjønnsrollene og « artsrollene » ( menneske-maskin ) er snudde om på , men « Terminator 2 » er gjennomsyra av dei same familieverdiane som Hollywood-filmar mest alltid er pakka inn i .
Dyrkinga av treeininga mor-far-barn , på tvers av lover og normer elles , er gjerne definisjonen av « moral » i filmbyen .
Ein uskriven regel som omfattar Disney-klamorama for dei under 7 år så vel som « Face Off » -valdsorgier for dei over 16 .
Men regelen tar likevel ikkje til å gjelda før ein forlet økonomisk risikofri « exploitation » , som « Terminator » , og går over i ekstravagansar som « Terminator 2 » .
