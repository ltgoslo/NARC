Arbeidarhelt eller reaksjonær ?
Elling i Gatas Parlament meiner Eminem har gjort det meir legitimt å spreia reaksjonære haldningar .
Forfattaren Espen Stueland meiner Eminems aggresjon er unevrotisk og sunn .
Vi fekk dei til å sjå filmen der den omstridde rapparen no framstår som arbeidarklassehelt .
Klassekampen engasjerte vår eigen litteraturkritikar og forfattar Espen Stueland og den politisk radikale rapparen Elling Borgersrud frå Gatas Parlament til ein debatt om artisten som sel mest plater og skapar størst kontroversar .
Utfalla mot kvinner og homsar har brennmerkt Eminem i ein politisk svært samansett koalisjon frå høgre til venstre .
Men appellen til ungdom er enorm , og nokre litteraturvitarar og radikalarar hyllar han for både gode og samfunnsengasjerte tekstar .
Med stort truverd gjev han ein uvanleg direkte og svartsynt rapport frå « white trash-USA » og kvardagen i smuldrande heimar , der rus og omsorgsmangel er dagens orden .
Ny Elvis |
Eminem vidarefører tematikken i filmen 8 Mile som har premiere i dag .
Inspirert av rapparen si eiga livshistorie , snur filmen opp ned på « bad boy-imaget » og framstiller Eminem som den omsorgs- og talentfulle arbeidarklasseguten som kjempar seg vekk frå fabrikkgolv og fattigdom med rap .
Ein ganske god film , meiner våre debattantar , men dei ser framleis ulikt på rapparen frå sine ulike ståstadar .
Kva er det som gjer Eminem så stor ?
Er han unik fordi han er flinkast , fordi han har størst talent og vilje til å provosera , eller følgjer provokasjonsevna av at han når ut til eit kvitt publikum ?
Elling :
Alt det .
Han er veldig flink .
Samstundes gjer hudfargen at han kan nå heilt andre grupper enn det svart rap kan .
I USA har dei jo denne galne rasefetisjen sin .
Dei har delt kulturen i to : svart og kvit .
Svart tv og kvit tv , som er heilt lik .
Svart musikk og kvit musikk har kvar si hitliste , basert på musikarane sin hudfarge .
Den kvite lista kallast rock og country , den svarte RB og hip-hop .
Så kan du putta to musikarar som driv med nesten det same på to ulike lister .
Slik sett har Eminem « gjort ein ny Elvis » , som sjølvsagt betyr mykje i USA .
Elling :
Eminem er « battle-rappar » , slik vi ser i filmen |
[ « Battles » :
Konkurranse mellom to som rappar mot kvarandre , der det gjeld å skjella ut og fornærma motstandaren på det grovaste ] .
Og han byggjer på gangster-rap , utan at han har gangsteren som ideal :
Han freistar å vera så stygg i kjeften og seia så mykje destruktivt og negativt som mogleg .
Men det slo meg då eg såg filmen og høyrte den siste skiva , at han ikkje er så dryg som han har vore .
Espen :
Ja , det å gå til åtak på Moby for å ha lite hår på hovudet , rockar ikkje så veldig hardt .
Då var det annleis å snakka om å riva av brystvorter .
Så det er ei demping av råskapen frå dei første skivene .
Aggresjon og alvor |
I tekstane vekslar han mellom å uttala seg som seg sjølv , Marshall Mathers , kunstnaren Eminem og sitt sinte alter-ego , Slim Shady .
Det er dels flytande grenser mellom rollene , dels står dei for svært sjølvmotseiande meldingar .
Kor seriøst skal ein ta alle ekstremitetane til Eminem ?
Elling :
Ein kan seia at det er tull når Eminem snakkar om å banka opp damer , samstundes er han jo dømt for det .
Ein kan snakka om at det er tull når Eminem idylliserer narkotika , men det var ikkje lettøl dei drakk på bakrommet på Rockefeller .
På ein måte er eg samd i at ein også skal utforska destruktive kjensler i tekstar , men det eg synast du seier er at det ikkje betyr noko .
Espen :
Det er nettopp slik eg ikkje vil høyrast ut , men ein kan seia ting på ein så ekstrem måte at det kjem inn element av ironi og humor , og det nivået synest eg Eminem tangerer .
Og aggresjon er jo ei genuin kjensle som må ut , det gjeld også hat mot mødrer og fedrar .
På eit vis er det noko sunt og unevrotisk med Eminem .
Som « dårleg rollemodell » set han ord på tabustempla kjensler , som ein helst skal heva seg over .
Men han kastar dei på bordet og seier : så elendig er eg .
Å setja namn på elendet er i seg sjølv ein måte å overvinna det på .
Som hjå Jean Genet , tjuven , som heldt fram med å rundstela vener etter at han hadde vorte akseptert .
Eminem veit godt at dette er ord , og syng nettopp om kor bokstavelig ein skal ta dei .
Det er som når Bataille skriv om Genets romantisering av vondskapen .
Oppgjer med seg sjølv ?
Elling :
Eg meiner å sjå eit snikande oppgjer med dei gamle , rotne , tinga i filmen .
Eg trur at Eminem er i ferd med å innsjå at han ikkje lenger kan velja bort å vera rollemodell , noko han har harselert mykje over .
Kanskje forstår han at det ikkje er eit val ein har når ein er rappar på det nivået , så no freistar han å koma med ei meir positiv greie til folk .
Eller , det vonar eg i alle fall .
Ja , filmrolla modererer veldig inntrykket frå albuma til Eminem , både når det gjeld synet på homsar og kvinner .
Til dømes er reaksjonen når han overraskar kjærasten sin saman med ein annan mann relativt mild og ikkje retta mot henne ?
Elling :
Den er i alle fall mild samanlikna med korleis den verkelege Eminem reagerte på at kona hans klina med ein annan fyr .
Espen :
I scenen der dei står i lunsjkø utanfor fabrikken , kor han grip inn til forsvar for ein arbeidskamerat som er homse , er det jo også beint fram ein empatisk rap han framfører .
Det finn eg ikkje mykje av i tekstane hans .
Der det alltid er seg sjølv han rappar om .
Kvitvasking |
Det som i alle fall er sikkert , er at filmen « 8 Mile » , med si halv-biografiske forankring , på sett og vis er ei kvitvasking av imaget til Eminem .
Ein kan tolka det slik at han innser han ikkje kan unngå å vera eit førebilete for publikummet sitt , eller ein kan sjå det som eit uttrykk for Hollywoods marknadstilpassa , straumlinjeforma snylting på ein suksessmusikar .
Men kanskje kan ein også spørja seg om marknadsposisjonen har sin eigen dynamikk som vil pressa fram ei tilnærming til mainstream :
Det er ikkje så enkelt å vera den aggressive , destruktive opprøraren når du ligg på toppen av hitlistene ?
Espen :
Det gjer det jo til eit spanande spørsmål kor han kjem til å gå vidare .
Alle store opprørar i kunsten frå Rimbaud sitt til punken har jo ein « sell out » til slutt .
Eg tenkjer at det er to moglege vegar :
At han sluttar å syngja , eller at han på eit eller anna vis sørgjer for å bli skoten .
Elling :
Han har jo annonsert at han skal leggja opp .
Men eg veit ikkje .
For å vera heilt ærleg , så er Eminem så flink , særleg med konsept-låtar , slik som « Stan » , der han har ein apologetisk liksom-dialog med ein forstyrra fan , eller « Lounge » der han fortel om korleis han gjev ei jente narkotisk sopp og angrar på det :
Dei idéane som ligg bak desse låtane , som er bra låtar , er uvanlege rap-konsept .
Det pluss at han er jævla flink til å rime , gjer at eg har ein idé om at han burde skriva eit klassikar-album , noko han ikkje har gjort enno .
Kvalitetstekstar |
Gjer tematikkane og synsvinklane han unik også kvalitetsmessig ?
Elling :
Ja , delvis .
Det har vore nokre år der amerikansk rap ikkje har snakka om anna enn kor flinke dei er , og kor mange dei skyt .
Det er jo jævla keisamt temamessig .
Espen :
Men det spørst kor mykje han vil tena på å bli konseptuelt stram .
Noko av det som er flott med Eminem , er at han er veldig utflytande , og at det tar veldig av i tekstane hans .
Det er ein story , men samstundes veldig assosierande .
Han finn eit rim så byggjer han vidare på det .
Det er ikkje noko logisk line , slik det er i mykje av storytellinga , i rock til dømes .
Elling :
Eg meiner at Eminem går veldig etter « reglane » når han byggjer opp rimstrukturen .
Espen :
Det er gode rim , men ofte er det jo rimet som avgjer korleis resten av verselinja blir .
Det er det eg meiner med assosierande .
Rimet kjem fyrst , så kjem meldinga .
Elling :
Ja det er jo rap !
Men ein annan ting Eminem er svært god på er « flow » , nokre av låtane , som « The Way I Am » , der han seier :
Espen :
Ja , den låten er eit døme på flott skandering av ord .
Elling :
Ja , eller flow som vi kallar det .
Espen :
Eit liknande døme der rima trillar ut som geitemøkk er « Open MIC » :
Samfunnskritikk |
OK , så han er dyktig , men kva så med påstandane om at Eminem er samfunnskritisk ?
Elling :
Ein kvar sjanger som tar deskriptivt utgangspunkt i gata kan blir kritisk , men her er det umedvite .
Det er jo ingen solidaritet i desse songane .
Espen :
Nei , bortsett frå ei identifisering med fan-basen , så er det ikkje nokon sosial gruppesolidaritet her , eller oppmodingar til slik blant amerikansk arbeidarklasse til dømes .
Elling :
Noko av svara ligg i opphavet til ganster-rap .
Då rap vart adoptert frå New York til Los Angeles , var det av artistar som LA Dream Team , som stor sett rappa om kor fint det var i L.A. , med badebasseng og damer i bikini og alle dei tinga der .
Så kom rappen ut på gata , blant svarte , fattige ungdommar .
Dei var medlemar i gjengar og rappa om si røynd , så vart det gangster-rap .
Det som starta som ei skildring av ekte tilhøve på gata i L.A. blir på eit vis blitt reprodusert , marknadsført og laga til ein ny valdsromantisk « pakke » som kan kjøpast og seljast .
Eminem tar kulturen ned på gata igjen , og då blir det ei røyndomsskildring som i alle fall kan vera kimen til politikk , på same måte som punk , eller reggae , eller slik visekulturen i Noreg var det .
Kjøper du den ?
