- Korleis kan ein snakka om det ufattelege , utan at sjølve språket endrar seg , undrar kunstnaren Victor Lind .
Han har sjølv arbeidd med liknande problemstillingar som « Der Untergang » , men frå heilt andre vinklar .
- Korleis skildra det uhyrlege ?
Det er dét det handlar om , seier kunstnaren Victor Lind .
Når Klassekampen spør om Lind sin reaksjon på « Der Untergang » , filmen om Hitlers siste dagar i bunkeren , svarar han med å visa oss nokre av sine eigne arbeid .
Videoinstallasjonen « Det sublime » ( 1998 ) er ein « loop » av Hitler som helsar på ein ung gut i Hitler-Jugend .
Guten er ein i ei rekkje , kamera står bak rekkja og vi ser berre bakhovudet og skuldera hans , medan andletet til Hitler vender tydeleg mot oss .
Føraren smiler , klappar guten på kinnet og tar han fast , men venleg i øyret .
På lydsporet høyrer vi fragment av ein forvrengt « alpemelodi » .
Scenen er kjend .
Den er fanga både av film og foto , og regissør Oliver Hirschbiegel parafraserer den i « Der Untergang » .
- Det er flott , seier Lind sarkastisk .
- Det er liksom høgdepunktet i europeisk kultur .
Den vesle skal straks sendast ut for å kjempa for Det tredje riket .
Jødeaksjonen |
Victor Lind har vore ein klårt artikulert samtidspolitisk kunstnar gjennom nærare 40 år .
Han var ein av initiativtakarane til den anarkistiske kunstgruppa Gras på 1970-talet .
Dei siste 15 åra har han arbeidd særleg med det ein kan kalla eit historisk avdekkings- og rekonstruksjonsprosjekt .
Han har grave seg ned i omstenda kring « jødeaksjonen » i Oslo 26. november 1942 , og den manglande rettslege forfølginga av politiinspektør Knut Rød , som stod ansvarleg for den praktiske gjennomføringa .
532 jødar - menn , kvinner , barn - vart henta i sine heimar kl. 04.30 om morgonen og køyrde i 100 drosjar , tinga av statspolitiet , til Vippetangen .
Derifrå frakta Donau dei til Tyskland , vidare bar vegen til Auschwitz .
11 kom tilbake etter krigen .
Berre tilfellet hindra at den då to år gamle Victor og mora , den jødiske Lilya Slotnikoff , vart med transporten .
I 1998 , på same dato og tidspunkt , filma Lind ein rekonstruksjon av denne hendinga med 100 drosjar køyrande i konvoi gjennom eit vintermørkt Oslo .
Filmen har seinare gått inn i installasjonen « Who is afraid ? Contemporary Memory » .
Nytt språk |
Lind trur absolutt det kan ha noko for seg å gå inn på nazitoppane som menneske og granska kven dei var , slik « Der Untergang » freistar .
Det er det same han har gjort i dei mange arbeida om politiinspektør Knut Rød .
Men han er skeptisk til kva rom for refleksjon ein lineær , kronologisk handlingsfilm gjev oss som sjåarar .
Han minner om at det heller ikkje er slik tankane våre fungerer , med mindre nokon strukturerer dei for oss .
- Dette er eigentleg ikkje ein estetisk kritikk av den filmatiske realismen i « Der Untergang » , som er dyktig utført , særleg med hjelp av dei fantastiske skodespelarane , men når innhaldet blir hemma av midla som blir brukte , då blir forma viktig .
- Korleis kan ein snakka om det ufattelege , utan at sjølve språket endrar seg , spør Lind .
I videoinstallasjonen « Alt for Norge » ( 2002 ) viser Lind bilete av Knut Rød på ein skjerm medan han på lydsporet nøkternt oppsummerer krigshandlingane til Rød som ein slags CV lagt fram i « eg-form » .
Mellom anna « tilstår » Rød via røysta til Lind korleis han gjennom jødearrestasjonane var ansvarleg for drapet på sin nabo og advokatkollega Håkon Laksov .
På ein annan skjerm fortel to kvinnelege vitne vekselvis og i brokkar om hendingane :
Laksovs enke , Amalie Laksov , og motstandskvinna Amalie Christie , som freista å åtvara jødar før aksjonen .
Amalie Laksov var mellom dei som vart åtvara i tide .
Ho greidde å flykta med sonen Dan , som var like gammal som Victor Lind .
Kontekst |
- Udyra er ofte familiemenn og kvinner som alle sit ved skriveborda sine og berre skriv einskildbokstavar i den store samanhengen .
Kritikken mot menneskeleggjering av Hitler synest Lind difor er tullete .
- Ein må ned til det faktum at dette var menneske , elles ender vi opp med abstrakt prat av typen « vondskapens akse » .
Eigentleg skulle eg ønska dei hadde gjort menneska i bunkeren meir menneskelege , men om det blir berre individualisering og psykologisering , blir det skeivt .
Eg hugsar frå min ungdom , korleis mitt politiske bilete fall i grus då rettssaka mot Adolf Eichmann avslørte at han ikkje hadde hatt ein traumatisk barndom eller noka liknande , negativt formande oppleving i livet , men var ein balansert og lukkeleg familiemann .
Lind hevdar ein må tilbake til Det gamle testamentet sine skildringar av Sodoma og Gomorra for å finna noko som liknar det som er skildra i « Der Untergang » .
- Ein må jo lura på kven som ønska eit slikt regime .
Det var ikkje galningar som stod bak Det tredje riket , nokon såg seg tent med det .
Slike som Krupp , Ford og Hydro .
Dette er fråverande i filmen .
Og det er slike ting som får meg til å tenkja på kor likeglade vi er med kven som kjøper seg regjeringar på same vis i dag , slik som Halliburton .
Sjølv har Lind freista å nytta sine eigne verk til å dra liner i historia , som kvifor politiinspektør Rød - denne døden sin byråkrat som finst i alle land - ikkje har vorte straffa i Noreg , men vart pensjonert frå politiet med heider og takk i 1965 .
Lind er oppteken av at det er lett å bli blind for overgrepa i si samtid og korleis forteikna på politikken skiftar med historia sin gang - ting som blir rekna for legal politikk og jamvel nytta som propaganda i dag , kan enda som prov på kriminalitet i morgon .
Han har difor følgt opp USA si handsaming av fangane på Guantanamo , og rekonstruert modellar av fangebura dei nyttar der .
Han har også planar om å laga eit verk til opninga av Holocaustsenteret neste år , som dreg parallellar mellom jødeaksjonen i 1942 og adventsaksjonen mot ulovlege innvandrarar i Noreg i 2002 , då politiet arresterte og sendte ut av landet folk som oppheldt seg her ulovleg .
Det skjedde 26. november .
På dagen 60 år etter jødeaksjonen .
viktor lind , kunstnar |
