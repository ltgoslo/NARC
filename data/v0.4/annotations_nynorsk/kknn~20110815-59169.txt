* Storbritannias statsminister David Cameron kunne trygt nytte sin einspora pøbelretorikk mot ungdomsopptøyane i London og andre storbyer den første veka , fordi uroa utarta til plyndring , vald og vandalisme på ein måte som folk flest og alle politiske retningar tok avstand frå .
Men når han trugar med å kaste familiar ut av kommunale bustader dersom ungdom i huset blir dømt for kriminelle handlingar , kastar han maska og legg opp til ein reindyrka klassestraff som ytterlegare vil auke kløyvinga i det britiske samfunnet .
Dette vekkjer også reaksjonar i eigne rekkjer .
Hans partifelle og finansminister George Osborne tek ein heilt annen tone når han snakkar om djupe sosiale problem som må løysast i lokalsamfunn som fell utafor det økonomiske systemet .
* Den omfattande uroa har demonstrert korleis store ungdomsgrupper er utan jobb- og fritidstilbod og framtidsutsikter , og utan lojalitet til samfunnets institusjonar .
Dette går også hardt ut over autoriteten til familie og skole .
Labours parlamentsmedlem David Lammy i Tottenham seier til The Guardian at nærare 60 prosent av svarte karibiske barn i slike område har ein oppvekst med berre ein forelder .
Mange kjem til verda som resultat av tilfeldig sex , mødrer er ofte berre barn når dei får barn , ungane veks opp i miljø der rollemodellane finst i gjengar og kriminelle miljø i staden for familie , skole og fritidsaktivitetar .
Det blir ein stadig vondare sirkel .
Ein må komme frå den mest livsfjerne delen av overklassen for å meine at svaret er å setje desse sosialt naudstilte familiane på gata .
* Camerons primitive klasseretorikk bør om ikkje anna få slutt på borgfreden som prega Underhuset dei første dagane då det braka laus .
Eit av dei store problema i Storbritannia er mangelen på ei venstreside som kan kanalisere det retningslause opprøret inn i politiske former .
