Overraska med litauisk ærespris |
Varme nordmenn |
Hardt arbeid |
Ellen Nordstoga og Darius Jasmantavicius blei mållause då Litauens honorære konsul Carl Thomas Carlsten overrekte dei The Lithuanian Prize of Honour laurdag kveld .
Konsul Carl Thomas Carlsten ( t.v ) overrekte den litauiske æresprisen til vertskapet på Mjonøy , Ellen Nordstoga og Darius Jasmantavicius .
Neringa Ceskeviciute ( t.h. ) representerte dei statlege historiske arkiva i Vilnius .
Framom dei vaksne står Beata Jasmantavicius .
Vertskapet på Mjonøy trudde dei stelte i stand ein festmiddag til ære for norsk-litauisk samarbeid .
Det var for så vidt òg tilfelle , men deltakarane på middagen let vere å fortelje vertskapet at middagen eigentleg var til ære for Ellen og Darius sjølve .
Prisen fekk dei for « framifrå felleskulturelt arbeid » med bakgrunn i det årelange samarbeidet dei to har hatt med å bygge opp handverks- , kultur- og -turistsenteret Mjonøy .
I tala si la konsul Carlsten vekt på at dei to eldsjelene i fellesskap har bygd opp ein kulturinstitusjon både Vinje , Noreg og Litauen kan vere stolte av .
Neringa Ceskeviciute er leiar for det statlege historiske arkivet i Litauen , og i år var det denne institusjonen som slutta seg til konsulatet og ambassaden sitt framlegg til prisvinnarar .
Ho stilte seg fullt og heilt bak Carlsten sine rosande ord til Nordstoga og Jasmantavicius , og la til at ho var svært positivt overraska over nordmenn generelt .
- Eg trudde mange nordmenn var kalde og vanskelege , men eg har møtt så utruleg mange varme menneske medan eg har vore her , sa Ceskeviciute og la til at ho var svært glad for at så mange kjende til Litauen .
- Eg vart svært overraska , og veldig glad .
Det er flott at folk set pris på det me gjer , sa Darius Jasmantavicius etter prisseremonien .
Han legg til at det er hardt arbeid å få ei slik drift til å gå på skinner .
Både han og Nordstoga jobbar svært mykje i sommarsesongen .
- Til saman på eit år jobbar me kanskje like mange timar som alle andre , men skilnaden er at me jobbar relativt lite om vinteren og tilsvarande mykje om sommaren , seier Jasmantavicius .
