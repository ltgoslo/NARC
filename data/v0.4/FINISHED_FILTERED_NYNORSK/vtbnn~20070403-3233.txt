På plass i påska |
Populær saftstasjon |
Rolege påsker |
Rasfare og dårlege isar |
Plass til fleire |
Raudekrossen har alt rigga seg til i påskefjellet i år som i fjor , og i mange , mange år før det .
Laurdagen gjorde Tokke Raude Kross seg klar til ti dagar med beredskapsvakt på Skafsåheia i Tokke .
Leiar i Tokke Raude Kross , Unn Breivik , ( t.v. ) og operativ leiar Bodil Hellstrand heisar flagget for å vise at Raude Kross er på plass på Skafsåheia .
Då kom ein liten gjeng med Raude Kross-medlemmar med fullasta bilar med mat , saft , kaffi og Raude Kross-utsyr og rigga seg til på Raude Kross-hytta .
Der har laget hatt tilhaldsstad sidan 70-talet .
Då byrja mengda av skituristar å auke meir og meir etter at vegen mellom Tokke og Setesdal opna i 1963 .
I 1983 fekk Raude Kross-laget eiga hytte på Skafsåheia .
Der sit dei klare til å hjelpe til med alt frå gnagsår og solbrente andlet til å rykke ut for å leite etter personar som ikkje har kome heim att til avtalt tid .
I tillegg set laget kvart år opp ein lavvo ved ein stein som heiter « Grensesteinen » om lag fem kilometer frå Hallbjønnsekken på grensa mellom Tokke og Fyresdal .
Her står laget klar med saft og kaffi til alle skigåarane som kjem forbi .
Og treng nokon litt plaster til eit gnagsår , hjelper Raude Kross-vaktene til med det òg .
Elles har laget mellom anna ansvar for løypekøyring i hovuddelen av påska .
Og dei tek på seg transportkøyring med snøskuter for hyttefolket som kjem med fullpakka bil .
Hilmar Frantzen frå Skafså har vore med i Tokke Raude Kross i mange år .
Han seier han ikkje har heilt oversikten over kor mange påsker han har vore med Raude Kross på Skafsåheia , men meiner det minst må vera ti gonger .
Han fortel at etter den store utbygginga av Halbjønnsekken Skisenter og hytteområda rundt på 1980-talet og framover , har talet på folk på heia bare auka påske etter påske .
- I lavvoen har me besøk av rundt 1000 menneske kvar påske , og me serverer over 200 liter saft kvart år .
Området rundt lavvoen har blitt ein samlingsstad for skigåarane .
Her kan dei få fylt opp vassflaskene sine og ungane er veldig glade for saftstasjonen vår , seier Frantzen .
Påskevaktene har stort sett hatt rolege dagar på Skafsåheia opp gjennom åra .
- Me har hatt litt brotskadar og i skibakken på Halbjønnsekken har me hatt nokre kuttskadar etter fall på ski .
Men me har aldri hatt livstrugande skadar eller hatt store leiteaksjonar i påskene , fortel Frantzen .
Han seier at tidlegare kom det av og til folk innom hytta om kvelden etter at dei byrja å merke at dei har blitt solbrente etter ein lang dag ute i sola .
- Dei siste åra har påsketuristane blitt flinkare til å smørje seg .
Me har nesten ikkje folk som har blitt solbrente innom hytta lenger , seier Frantzen .
- Kva råd og tips har de til alle dei som planlegg skiturar i påska ?
- I år er det stor skredfare mange stadar , så skigåarane må passe på og halde seg unna skredfarlege område .
Eg har sett at det er skredfarlege sukkerlag i snøen mange stader , seier Harald Løland .
Hilmar Frantzen seier det òg er mange dårlege isar i år .
- Folk må vera obs på at isane kan vera dårlege i år .
Då me sjekka Borsæ-isen litt tidlegare , fann me eit sørpelag oppå ein tjukkare is .
Ein må òg passe seg der det kan vera straumar i vatnet , fortset Frantzen .
- Ei anna sak påsketuristar i vårt område må vita , er at Raude Kross-hytta ikkje lenger har hustelefon .
Det vil seia at dei som treng å ringe oss må bruke mobilnummeret som òg er oppført på telefonlista , seier Harald Løland .
Raude Kross-laget har 4 - 5 vakter til stades på hytta heile påska .
Laget har om lag 20 aktive medlammar , så alle vaktene har om lag 4 vakter kvar i påska .
Dei som er på hytta denne laurdagen seier vaktene blir som ein slags ferie der dei kan kople av frå arbeidet elles .
Hovuddrivkrafta er likevel interessa for Raude Kross sitt arbeid som hjelpar i fjellet .
- Me er ein aktiv gjeng som står på , men me er ikkje så mange for tida .
