Disse ledet adopsjonsnettverket |
Fire kvinner kontrollerte all adopsjon i Bergen .
Dekknavn og dekkadresser skulle sørge for anonymitet .
Babyer ble hentet og levert på hemmelige turer .
Adopsjonsavdeling :
På Christian Michelsens barnehjem i Os var det en egen spedbarnsavdeling .
Nyfødte ble sendt med drosje fra jordmor Johanne Marie Nygaard i Nordheimsund til blant annet Christian Michelsens barnehjem på Os .
- Jeg husker Hjørdis som en moden , litt ferm og moderlig type .
Hun var rolig , saklig og ganske frittalende .
Hun virket beroligende i det hun behandlet krisen som en dagligdags affære .
Kvinnestyrt :
Slik beskriver « Grete » helsesøster Hjørdis Djuvik ved Bergen Helseråd .
Året var 1966 , Grete var gravid og ville adoptere vekk barnet sitt .
Søster Hjørdis på Helserådets avdeling for mor og barn hadde hovedansvar for Helserådets adopsjonsformidling .
Sammen med gynekolog Inger Haldorsen , sosialkurator Solveig Garnæs og barnevernsekretær Martha Johnsen var hun sentral i to apparat som formidlet minst 800 adopsjoner i Bergen i årene fra 1945 og frem til 1980 .
Inger Haldorsen var strategen og agitatoren .
Gjennom sine mange tillitsverv og stillinger engasjerte hun seg i adopsjon både praktisk og organisatorisk fra 1935 til slutten av 60-tallet .
Solveig Garnæs var praktikeren .
Hun sto for adopsjonsformidling gjennom Nasjonalhjelpens fond for krigens ofre fra 1945 og frem til sin død i 1963 .
Hjørdis Djuvik hadde en tilsvarende rolle ved Bergen helseråd , der hun virket som adopsjonsformidler fra 1952 til 1980 .
Martha Johnsen hadde gjennom sin stilling hos Fylkesmannen kontroll med adopsjonsvirksomhet i hele Hordaland fra 1958 og utover .
Samtidig sto hun for adopsjonsformidling på 70-tallet .
At det var behov for et velsmurt apparat som tok seg av formidlingen etter krigen , er det liten grunn til å tvile på .
Bergen Helseråd hadde drevet adopsjonsformidling før og under krigen , men en stor del av adopsjonsformidlingen i bergensområdet hadde myndighetene ikke kontroll over .
- Det var en periode etter krigen der det var veldig mange adopsjoner som nok foregikk utenfor de offisielle kanalene , men etter hvert jevnet det seg ut og ble mer lovlig , forteller den nå 93 år gamle Martha Johnsen .
Dekknavn « Reidun » :
Da søster Hjørdis i 1966 møtte Grete , var hun en svært erfaren adopsjonsformidler .
På avdelingen for mor og barn hadde hun tatt imot over 500 gravide kvinner som ønsket å adoptere .
Langt over halvparten endte opp med å gi fra seg barnet sitt .
Det fremkommer av årsmeldingene fra Bergen helseråd i årene 1952 - 66 .
Noen kom utenbys fra for å unngå at familie , venner og naboer skulle få vite om graviditeten .
Kvinner fra Bergen dro også til andre kanter av landet .
Helserådet formidlet plass « på landet » til et ukjent antall kvinner , både rundt Bergen og på Østlandet :
« De mødre , som av en eller annen grunn vil gi sine barn bort til adopsjon , har barneavdelingen til dels fått plassert hos private på landet , » het det i en av årsmeldingene fra Bergen Helseråd .
Når kvinnene hadde født , ble barna umiddelbart tatt fra dem .
Søster Hjørdis ble intervjuet i Bergens Arbeiderblad i 1964 :
- Barnet blir lagt inn til observasjon i 6 uker , hvorav moren har en betenkningstid på 4 uker .
Det er bare jeg som vet hvis barn det er .
Djuvik plasserte barna på Spebarnshjemmet i Kalfarveien , eller på Mødrehjemmet på Fjøsanger .
Hun skriver i en av sine mange rapporter fra 60-tallet :
« Da barnet skulle adopteres bort , ble jeg bedt om å ta meg av saken og jeg hentet barnet i dag og la det inn på Spebarnshjemmet under dekknavnet « Reidun » .
Fikk dekkadresse :
Mange av kvinnene som skulle adoptere vekk barnet sitt fikk dekkadresse hos Hjørdis Djuvik i Bendixens vei , mens de bodde på mødrehjemmet på Fjøsanger eller på en gård utenfor Bergen .
Dette for å hindre at familie , venner eller andre fikk vite om graviditeten .
- Det gikk så langt at presten i Fridalen kom til mor og beklaget seg over at det var så mange barn født utenfor ekteskapet registrert i hans prestegjeld .
Jeg var til stede da mor leste ham leksen , og siden ble det aldri snakket mer om den saken , forteller datter Brita Djuvik Næss .
Hva snakket mødrene og Hjørdis Djuvik om ?
De knappe rapportene hun skrev , gir bare begrenset innsyn i samtalene :
« Jeg snakket lenge med frk. ( navn ) i går , og hun var meget fornuftig .
Hun mente det var til det beste for barnet at det ble adoptert bort da hun ikke følte seg moden nok til å ta hånd om det .
Hun hadde ikke opplyst til barnefaren at hun var gravid , da hun ikke ville ha noe med ham å gjøre . »
Formuleringen « til det beste for barnet » går igjen i adopsjonserklæringene mødrene måtte undertegne .
Erklæringen var svært ofte utfylt av Djuvik selv .
Presset på mødrene :
Hvor opptatt var Bergen helseråd av mødrene ?
I intervjuet med Bergens Arbeiderblad , sa Djuvik :
- Jeg sjekker opp motivet for adopsjonen .
Adopterer moren barnet bort etter eget ønske , eller står hun under press ?
At press på mødrene fra foreldre , far eller adopsjonsformidler kunne ende med forferdelse viser utdraget fra årsmeldingen i 1949 :
« Et press på mødrene for å gi bort barnet kan være farlig .
Barneavdelingen har i det forløpne år hatt eksempler på at mødre , som helt frivillig har ønsket å gi bort sitt nyfødte barn , senere har fått samvittighetskvaler , og før adopsjonen var helt i orden , har tvunget seg til å få sitt barn tilbake til stor fortvilelse for dem som alt hadde fått barnet . »
Et gjennomgående tema i de få artiklene på 50- og 60-tallet som omhandler adopsjon , er likevel at det mangler barn .
I 1954 i BT var tittelen : « Adoptivforeldre står i kø » , i 1964 var tittelen i BA : « 300 på venteliste for adoptivbarn i Bergen » .
Vi vet lite om dette kan ha påvirket dem som formidlet adopsjonen .
Inger Haldorsen skrev i et privat brev i 1954 :
« Efter at jeg i en periode arbeidet sterkt for at ugifte mødre skulle beholde sine barn selv , har jeg sett i motsetning til den løsning , hvor heldig det faller ut med gode adoptivhjem . »
Historiker Astri Andresen konkluderer i sin bok « Hender små » med at innstillingen etter krigen var svært positiv til adopsjon , og at både Bergen Helseråd og Bergen kommune la til rette for denne løsningen både ved å øke personalet og ved å hjelpe mødrene til å holde fast ved adopsjonsbeslutningen .
Martha Johnsen sier til BT at de som drev adopsjonsformidling på 50-tallet kan ha vært mer opptatt av at kvinnene skulle adoptere , enn at de skulle beholde barnet selv :
- Dette kom til å endre seg .
Jeg ga alltid det råd til kvinnene om at de burde beholde barnet .
Det andre apparatet :
Det andre apparatet i Bergen ble etablert rundt Nasjonalhjelpens kontor i Bergen og Chr . Michelsens barnehjem i Os .
Dr. Inger Haldorsen og sykepleierutdannede Solveig Garnæs , som var omgangsvenner , bygget opp dette apparatet .
De to jevnaldrende kvinnene hadde flere felles interesser , blant annet sosialt arbeid , veldedighet og adopsjon .
Garnæs ble valgt inn i styret for Chr . Michelsens barnehjem i Os i 1945 .
Inger Haldorsen ble kort tid etter ansatt som barnehjemmets lege på Garnæs sin anbefaling .
De første årene etter krigen var det bare et fåtall spedbarn hvert år som ble innlagt for adopsjon .
Det fremgår av arkivet for barnehjemmet at Haldorsen garanterte oppholdsutgiftene for flere av barna .
Det gjorde Garnæs også , trolig gjennom Nasjonalhjelpen .
Fra 1951 , det året Garnæs ble ansatt som sosialkurator ved Nasjonalhjelpen , tok virksomheten av .
I årene 1951 til -63 ble hvert år mellom 10 og 20 spedbarn fra Chr . Michelsens barnehjem bortadoptert , samtlige via Nasjonalhjelpen .
De lå fra tre til seks uker på barnehjemmet før de ble levert adoptivforeldrene .
De mangelfulle arkivene etter barnehjemmet viser at spedbarn kom fra Betanien , Lasarettet i Sandviken og Kvinneklinikken .
Haldorsen , som selv var fødselslege , hadde tatt imot flere av spedbarna , viser opplysninger i kartoteket .
I Bergen byarkiv i arkivkassene etter Inger Haldorsen er det funnet flere drosjeregninger for reiser mellom Norheimsund og Os som Nasjonalhjelpen betalte i forbindelse med adopsjonsformidling .
Det tyder på at spedbarna også kom fra fødestuen i Norheimsund .
Datteren til Hjørdis Djuvik har opplyst at også Bergen Helseråd formidlet spedbarn for adopsjon fra fødestuen i Norheimsund .
Djuvik hadde avtale med en fast drosjeeier i Os som kjørte henne til Norheimsund .
Disse spedbarna ble plassert på barnehjem i Bergen .
Haldorsen drev en privat gynekologpraksis i Richard Nordraaks gate .
Hun var også faglig leder ved Mødrehygienekontoret , et privat drevet , men offentlig finansiert rådgivningskontor for mødre og barn .
Det er naturlig å anta at noen av kvinnene som ville adoptere kom via disse kanalene til Nasjonalhjelpen .
Noen kan også ha tatt direkte kontakt med Nasjonalhjelpens kontor i Strandgaten 6 .
Her ble drevet sosialt arbeid for vanskeligstilte i ti-årene etter krigen .
Nasjonalhjelpen garanterte for oppholdet til 160 barn på Chr . Michelsens barnehjem .
Omfanget av adopsjon utover dette er ikke kjent .
Vi vet heller ikke om Nasjonalhjelpen tok seg betalt for arbeidet utover å få dekket utgifter .
Nasjonalhjelpens adopsjonsarkiv er ikke funnet i offentlige arkiver .
« Den nydelige stund i kirken » :
Solveig Garnæs tok hånd om formidlingsarbeidet og hadde mye den samme rollen som Djuvik .
Hun kunne opptre med stor diskresjon .
Det vitner et brev hun skrev til adoptivforeldre hun skal møte utenbys .
« Jeg antar at jeg får en venninne , som er sykepleierske til å møte opp for å hjelpe meg litt på stasjonen .
Hun får ingenting vite og dessuten kan hun tie absolutt stille om det lille hun eventuelt ser og forstår .
Her i byen kjenner ikke mine omgivelser til hvor jeg reiser , offisielt er jeg på en weekend-tripp » ( ... )
« Det vil være best dere ikke nevner saken for noen mennesker før dere har henne vel i Deres hjem . »
Ikke mange kjente til Nasjonalhjelpens virksomhet .
Men enkelte gode venner av Garnæs fikk små i innblikk i hennes hemmeligheter .
Maik Nygaard , datter av en av Solveig Garnæs sine venninner , husker denne historien :
- Vi visste at hun var veldig opptatt av å finne gode adoptivforeldre til barna .
Søster Solveig fortalte min mor om et spedbarn som kom fra en musikalsk familie .
Dette fikk hun plassert hos adoptivforeldre som selv var svært musikalske .
Dette barnet ble for øvrig musiker .
Hun fortalte at hun gjorde seg besøk i nabolaget til adoptivforeldre , for å ha et påskudd til å stikke innom .
Hun likte å vite hvordan det gikk med barna hun adopterte .
En håndskrevet påskrift i et brev til Kari Trosvik sine adoptivforeldre fra 1955 forteller om dette :
« Kjære alle 3 .
Tusen takk for sist , det var en stor glede for mig også å være sammen med dere de første dagene , jeg glemmer aldri den nydelige stund i kirken .
Ønsker dere av hjertet til lykke .
Dr. Haldorsen ber hilse hjertelig , vi vil bli gla over å høre litt fra dere med det første . »
Ukjent for offentligheten :
Plasseringen av adoptivbarn på Chr . Michelsens barnehjem foregikk uten offentlig oppmerksomhet .
I årsmeldingene fra barnehjemmet , som hvert år ble lagt frem for fylkestinget , ble ikke adopsjonsformidlingen nevnt med et ord , til tross for at de adopterte kunne utgjøre så mange som hvert fjerde utskrevne barn .
Først da fylkestinget i 1967 behandlet saken om bygging av en spedbarnsavdeling ved hjemmet , omtales adopsjonsvirksomheten i et offentlig sakspapir .
Solveig Garnæs døde i 1963 , og i 1964 sa Nasjonalhjelpen fra seg bevillingen til å drive adopsjonsformidling .
Chr . Michelsens barnehjem ble fortsatt brukt til observasjon av adopsjonsbarn til tidlig på 80-tallet , men andre instanser sto for formidlingen .
I 1958 møtte den nyansatte barnevernssekretæren Martha Johnsen for første gang i styret for Chr . Michelsens barnehjem :
- Jeg fikk i oppgave fra Fylkesmannen å rydde opp på barnehjemmet .
Ble ikke det gjort , ville barnehjemmet bli nedlagt , forteller Johnsen .
Økonomiproblemene var en gjenganger i styremøtene tidlig på 60-tallet .
Spedbarnsavdelingen var dyr å drive og dagpengene fra mødrene som skulle adoptere vekk barna uteble .
Johnsen og tilsynslege Inger Haldorsen la slagplanen som skulle bedre barnehjemmets økonomi .
Først skulle departementet gi statsstøtte til en observasjonsavdeling for adopsjonsbarn , dernest skulle fylkeskommunen bygge en helt ny spedbarnsavdeling .
Først kom statsstøtten .
Så i 1969 åpnet den nye spedbarnsavdelingen , men da hadde Haldorsen gitt seg som tilsynslege .
Legger ned :
Åpningen av spedbarnsavdelingen skjedde ved et tidsskille .
Bedre sosiale støtteordninger gjorde at enslige mødre valgte å beholde sine barn .
Fortsatt foregikk det adopsjonsformidling , men utover på 70-tallet dominerte de typiske barnevernsadopsjonene .
Som barnevernssekretær fikk Martha Johnsen en nøkkelrolle i adopsjonssakene .
Hun var saksbehandler for alle adopsjonsbevillingene Fylkesmannen behandlet .
I det nyopprettede faglige utvalg for adopsjonssaker var hun både saksforbereder og sekretær , og hun formidlet adopsjoner .
Det skjedde ofte at hun leverte eller hentet barn på Chr . Michelsens barnehjem , forteller tidligere ansatte ved barnehjemmet .
I tillegg veiledet hun sosialkontorene i barnevernssaker , og behandlet alle klagesakene fylkesmannen fikk .
På slutten av 70-tallet og begynnelsen av 80-tallet fikk Johnsen kritikk for håndteringen av flere adopsjonssaker og sine mange roller .
Denne kom både fra fagfolk i barnevernet og fra departementet .
Sosialkontorene ble i disse årene bemannet med fagutdannede barnevernsarbeidere .
Ny fagkunnskap , nye holdninger og nye løsninger kom i konflikt med Johnsens oppfatninger .
Gulating lagmannsrett har i en dom i 2011 kommentert Johnsens roller i barnevernet på bakgrunn av kritikken hun fikk i adopsjonssakene :
« At hun var en sterk person som kunne gå imot andres faglige råd i adopsjonssaker , er etter lagmannsrettens syn ikke noe indisium på at hennes arbeid i forhold til barnevernet på 1960-tallet var kritikkverdig ut fra det som den gang var det rådende syn både barnefaglig og i samfunnet for øvrig . »
Martha Johnsen sier til BT at hun ikke husker detaljer i disse sakene og derfor ikke kan kommentere dem .
Martha Johnsen jobbet med barnevern i Bergen gjennom nærmere 50 år .
Hun fikk som hovedoppgave å bygge opp et fungerende barnevern i kommunene i Hordaland etter at barnevernsloven ble vedtatt i 1953 .
Hun gikk av med pensjon i 1988 , 70 år gammel .
Fotoalbum uten navn :
To år etter døde Hjørdis Djuvik .
Hun hadde adopsjon som en av sine livsoppgaver .
I minneordet om henne i BT 23.10.90 skrev signaturen Eli H.S. :
« Sist gangen jeg besøkte henne , viste hun meg albumet av alle de barna hun hadde hatt med å gjøre .
Det gjorde et sterkt inntrykk .
Hun visste hvordan det var gått med hver enkelt og kunne bokstavelig talt sitte med hele sitt livsverk i hendene . »
Albumet , som datteren til Hjørdis Djuvik har tatt vare på , er fylt med barnebilder mor opp gjennom årene fikk tilsendt fra takknemlige adoptivforeldre .
Det er som de fleste familiealbum , men med én viktig forskjell .
