Ser ein auke i barnevernssaker |
Velfungerande samarbeid |
Merkar auken |
Vil tidlegare inn |
Vanskeleg med statistikk |
Tyngre saker |
Levekår er ikkje avgjerande |
Har klare mål |
Barnevernssamarbeidet i Vest-Telemark ser ein klar auke i barnevernssaker i regionen .
Det samsvarer med ei generell auke på landsbasis .
Nestleiar Gunn Annine Hellestad og leiar Synnøve Bratland i barnevernssamarbeidet i Vest-Telemark merkar ein generell auke i barnevernssaker i regionen .
Sidan 1. april i år har Kviteseid vore vertskommune for Barnevernssamarbeidet i Vest-Telemark .
Ordninga er ei vidareføring av det interkommunale samarbeidet som blei skipa i 2004 .
Det er 13 tilsette i barnevernsamarbeidet .
Det gjev eit fagmiljø som er å rekne med .
Før denne ordninga kom på plass , kunne ein risikere å møte stengte dører på barnevernskontoret .
Då sat det gjerne ein person på eit kontor i kvar kommune , og var personen ute så var det ingen til å dekke opp .
- Det kunne vera tøft å sittje aleine med ansvaret i ein kommune .
Fekk ein ei tung sak kunne presset bli svært hardt , og det var vanskeleg å stå aleine .
No har me eit fagmiljø der me kan konferere med kvarandre og me får oppbakking av dei andre dersom ein får ei vanskeleg sak .
Me blir ikkje så sårbare og no er det alltid opne dører her , seier leiar av Barnevernsamarbeidet , Synnøve Bratland .
- Det er lettare å jobbe med førebygging og me har eit tettare samarbeid .
Me får til meir , seier nestleiar Gunn Annie Hellestad .
Barnevernet har sett ein auke i barnevernssaker i Vest-Telemark .
Samstundes er det ei generell auke i saker på landsbasis .
I 2007 kom det 58 meldingar til barnevernet i Vest-Telemark , medan det i 2008 kom 87 meldingar .
Det er ein auke på 29 saker .
Hovudparten av meldingane kom frå politiet , men det òg var ein auke i meldingar frå skulevesenet .
Det kan ha ein samanheng med større fokus frå barnevernet på samarbeid med skular og helsevesen .
I fjor hadde barnevernet mellom anna eit samarbeid med rektorane på skulane i regionen med fokus på å betre rutinane for samarbeid .
- Me er svært bekymra over at det er frå politiet me får dei fleste meldingane .
Det seier noko om kor alvorleg situasjonen er for barnet .
Me vil gjerne ha inn meldingane så tidleg som råd i eit barns liv .
Særleg ville me gjerne hatt fleire meldingar frå barnehagane , seier Synnøve Bratland .
Frå 31. desember 2007 og til 31. desember 2008 var det ein auke på 17 prosent i saker med barn på tiltak .
Auken kjem i aldersgruppa frå seks til sytten år , medan det har vore ein svak nedgang i alderen null til fem år .
Nedgangen hos dei minste barna blir sett på som eit problem , sidan det er større sjanse til å snu ei negativ utvikling dersom barnevernet kjem inn med tiltak tidleg i barnets liv .
- Eit fokus på dei små barna er svært viktig .
Om ein sett inn tiltak på eit tidleg tidspunkt , så gjev det mest effekt .
Når barna har blitt 14 - 15 år er så mykje prøva og det er blir ein meir krevjande jobb , seier Gunn Annie Hellestad .
Statistikken over meldingar og tiltak i barnevernet i regionen viser ein auke , men leiar og nestleiar i Barnevernssamarbeidet meiner tala kan tolkast på fleire måtar .
- Det er ein generell auke av barnevernssaker på landsbasis , og her i regionen har me i 2008 sett ein auke i meldingar frå dei offentlege instansane .
Auken kan henge saman med at skular og offentlege etatar melder inn saker som dei før ikkje var trygge på om dei kunne melde inn , seier Synnøve Bratland .
- Det er vanskeleg med statistikk og prosent i små kommunar .
Set me inn tiltak i ein større søskenflokk i ein kommune så kan det fort gje ein auke i tiltak på 50 prosent i den kommunen , seier Gunn Annine Hellestad .
Med fleire meldingar og saker til barnevernet i Vest-Telemark er spørsmålet om ein kan sjå ei endring i sakene som kjem inn .
Representantane for barnevernssamarbeidet meiner at det er fleire alvorlege og tyngre saker som kjem inn i dag .
- Kjem ein seint inn i ein situasjon blir saka tyngre og det er vanskelegare å finne dei rette tiltaka .
Det er tøft .
Me vil jo lykkast , seier Gunn Annine Hellestad .
- Dersom me får tidleg melding kan me saman med skular og barnehagar hjelpe barna mykje betre , meiner Synnøve Bratland .
Ein rapport om levekår blant barn og unge i Telemark , utarbeidd av Telemarksforsking viser at barn som lever i heimar med vedvarande låginntekt er større i Telemark enn i andre samanliknbare kommunar på sør- og austlandet .
Det meiner leiarane i barnevernssamarbeidet at ikkje har noko med det auka talet på saker .
- Me ser at det er flest som får økonomisk bistand i Vinje og Seljord men generelt er det få saker der økonomien er dårleg for familien .
I dei fleste tilfella er foreldra i jobb , og det kan vera ei utfordring å finne møtetidspunkt , fortel Synnøve Bratland .
Barnevernssamarbeidet har stadig utfordringar i kvardagen , og sakene ser ut til å bli fleire .
Det er mykje å strekke seg etter , og auka meldingar til barnevernet treng ikkje vera eit negativt teikn , men heller tvert om .
