- Foreldra er den viktigaste rollemodellen |
Bevisstgjering |
- Viktig med samarbeid |
Ingen fasit |
Samarbeidet om førebygging av kriminalitet og rus ( SLT ) i Vinje kommune fungerar svært godt , melder koordinator Silje Hagen og lensmannsbetjent Marianne Wienenga .
Haldningsskapande arbeid startar alt i barnehagen .
Lensmannsbetjent Marianne Wienenga og SLT-koordinator Silje Hagen er nøgde med SLT-samarbeidet i Vinje kommune .
Målgruppa til SLT er born og unge i alderen 0 til 18 år .
Hagen og Wienenga er einige om at det er foreldra som står i fokus når dei startar opp med informasjonsmøte alt når borna er små .
- Foreldra er den viktigaste rollemodellen til born og unge .
Det er viktig å vere bevisst på dette sjølv når dei smeller døra i andletet ditt i tenåra .
Du er framleis den næraste rollemodellen dei har , sjølv om det kanskje ikkje virkar slik , seier Wienenga .
Foreldra i Vinje kommune vert inviterte til temabaserte foreldremøte med jamne mellomrom .
Tema er mellom anna rusproblematikk og kriminalitet , men og andre viktige emne som sikring av born i bil blir tatt opp i samlingane .
Målet er å bevisstgjere foreldra , slik at dette kan få ein positiv smitteeffekt på dei unge lovande .
- Dei aller fleste foreldra er svært oppegåande og engasjerte i korleis borna har det .
SLT har eit godt samarbeid med foreldre i kommunen , og det ynskjer me å byggje vidare på , seier Wienenga .
Men både ho og Hagen er opptatt av at SLT ikkje skal frita foreldra frå ansvar for oppsedinga .
Det hjelper ikkje med tiltak og fritidsaktivitetar åleine , det må ligge noko i botnen , og det må koma heimafrå , understrekar dei .
Rektor ved Åmot skule , Anders Sandvik , sit i arbeidsutvalet som representant for rektorane i kommunen .
Han seier han ser kor viktig det er med samarbeid , og at det er avgjerande å starte tidleg med haldningsskapande arbeid .
- Sjølv om det me driv med ikkje alltid gjeng rett heim hjå alle , ser me at haldningar blir skapt , seier Sandvik .
Det er utarbeidd undervisningsopplegg for ulike klassetrinn som alle skulane i kommunen følgjer .
Opplegga fungerer som forum for å ta opp tema som rus , trafikk , etikk og moral på dei unge sine premissar .
Det er òg utarbeidd ein rutineplan når det gjeld barnevern .
Den har form av ein perm som er lett tilgjengeleg for lærarane .
Permen fungerer som ei « kva gjer me når ... « -rettleiing som gjer det enklare for lærarar å vite når dei skal melde frå om ting og kva tiltak dei kan setje i verk .
Sandvik melder om gode tilbakemeldingar frå dei tilsette når det gjeld dette tiltaket , og at dei set pris på den tryggleiken det gjev å ha gode retningsliner i vanskelege saker .
Dei fleste tiltaka SLT har sett i verk har altså hatt positive konsekvensar .
Likevel er det ikkje mogleg å førebyggje alle negative handlingar .
- Me har ikkje funne nokon fasitar når det gjeld førebyggjande arbeid blant born og unge .
Hadde me gjort det , ville me vore arbeidsledige heile gjengen , smiler Marianne Wienenga .
- Men me har stor tru på at det me gjer verkar , held ho fram .
Tiltaka retta mot foreldre har høg deltaking , og dei unge verkar som dei set pris på tilbodet dei får gjennom SLT-samarbeidet .
