Etter Anna |
Tomt :
Berre biletet og blomane vitnar om at her arbeidde ein av Russland sine mest respekterte og frykta journalistar .
Gjennom reportasjane sine avslørte Anna Politkovskaja statleg maktmisbruk og hæren si brutale framferd .
Den første snøen har lagt seg over Moskva .
Folk som ennå ikkje har funne fram vinterfrakken , hutrar gjennom gatene .
I vaktbua utanfor bygninga der avisa Novaja Gaseta held til , sjekker tre strenge kvinner i varme vattvestar identifikasjonspapir og avtaleboka før ein slepp gjennom slusene .
I tredje etasje er det uvanleg stille til redaksjonslokale å vera .
Ingen gneldrande redaktør , ingen bristeferdig vaktsjef eller journalistar som snurt klagar over kutt i teksten .
Skribentane sit bøygde over arbeidet på kontora sine , går stille i gangane når dei skal til og frå .
På veggen heng bilete av Anna Politkovskaja .
Anja - kollegaen som for berre ein månad sidan vart myrda på veg inn i sitt eige hus .
Den 48-år gamle reporteren , kjend for si kritiske dekning av krigen i Tsjetsjenia , pla seia at det var ei fordømt plikt overfor ofra som fekk henne til å halda fram med det farlege arbeidet sitt .
Ifølgje ein av redaktørane hennar , Vitalij Jarosjevskij , er det same kjensla som har fått redaksjonen til å iverksetja si eiga etterforskning av mordet .
Fryktar ikkje |
- Det er ei menneskeleg plikt , ei æressak .
Skal dei liksom få drepa alle slik ?
Me må leita etter dei skuldige og finna dei .
Her er det ikkje rom for tvisyn .
- Korleis har mordet virka inn på arbeidet dykkar ?
- Det er ei personleg ulukke , ein tragedie for kvar av oss .
Men me kjenner ikkje frykt .
Ikkje fordi me er så tapre , men fordi ein rett og slett ikkje kan stå opp kvar morgon og tenkje , herre min gud , er dette min siste dag ?
Politkovskaja gav opp noko av seg sjølv i det ho dreiv med noko som var så dødeleg .
Men ho levde ikkje i frykt , då hadde ho jo ikkje kunna arbeida .
Redaksjonen jobbar som normalt , i den grad det er mogleg å tala om normalt etter slik ei tragedie , seier Jarosjevskij til Klassekampen .
Spekulerer ikkje |
Fleire journalistar jobbar med drapet på full tid , men Jarosjevskij vil ikkje seia noko om metodane dei nyttar eller kva teoriar dei jobbar etter .
Ikkje før alt er klart .
President Vladimir Putin venta i to dagar før han kommenterte drapet på ein av dei mest kjende journalistane i landet , men skal ha gitt etterforskninga høgste prioritet ved å gje saka til riksadvokaten .
Tre hovudteoriar som involverer politiet , tsjetsjenske styresmakter og hæren , verserer om kven som kan ha teke livet av Politkovskaja .
Novaja Gaseta samarbeider med dei offisielle etterforskingsorgana , men vil ikkje sjølve spekulera .
- I dei sju åra Anna jobba i avisa trykka ho nærare 600 artiklar .
På grunnlag av hennar publikasjonar vart det reist 39 straffesaker , nokre av desse førte til dommar .
I artiklane hennar stod namna til mange som mildt sagt ikkje likte arbeidet hennar , seier Jarosjevski .
Sjefredaktøren og stadfortredaren hans har fått livvakter .
Jarosjevskij er uroa også for etterforskarane sine , men vågar å tru at noko godt kan koma ut av innsatsen deira .
- Me har ei trist røynsle med slike etterforskingar her i avisa .
Dette er den tredje journalisten hjå oss som døyr .
Med hjelp frå Novaja Gazeta fann etterforskarane den mistenkte i drapet på Igor Domnikov , han står no for retten .
Me synte for oss sjølve og for andre at me kan finne mordarar som utfører tinga og politiske drap .
Rundt 400 aviser , tidsskrift og radiostasjonar frå fleire land lånte logoane sine til utgjevinga av ei spesialavis til minne om Anna Politkovskaja tre veker etter drapet .
Støtta frå ein gigant som Financial Times varmar , men Jarosjevskij påpeikar at dei russiske storavisene glimrar med sitt fråver : Komsomolskaja Pravda , Moskovskaja Komsomoltsa , Argumenti i Fakti , Ogonjok , Moskovksije Novosti , Itogi , Russkaja Gaseta og Kommersant .
- Eg kjenner at kollegialiteten - solidariteten mellom dei russiske media - er i ferd med å forsvinna , seier Jarosjevski .
Attende i tid |
Helsinkigruppa i Moskva , Memorial og fleire andre menneskerettsorganisasjonar hevdar at russiske borgarar sine sivile rettar er i ferd med å verta innskrenka , at statleg propaganda fortrenger fri meiningsutveksling , at kritikk av styresmaktene ofte vert oppfatta som regimeundergraving og at presset mot uavhengige media og einskilde journalistar aukar .
Som medredaktør i ei av dei pressa uavhengige avisene i landet , teiknar Jarosjevskij eit bilete av det russiske medielandskapet som etter kvart tykkjest like einsformig som ein sovjetisk forstad .
Særleg er redaktøren uroa over tv , der staten vinn stadig større kontroll .
- Me er på veg attende i tid .
Ei trist utvikling er på gang i Russland .
Tv-kanalane bryt elementære reglar for journalistikk og blandar fakta med kommentar .
Før fekk me fakta - punktum , slutt .
No leiar ei frøken nyhendeprogrammet og seier med eit pent smil :
« Den oransje koalisjonen som arbeidar etter prinsippet ' di verre , di betre ' » , om regjeringsskrisa i Ukraina .
Eg kunne gitt deg mange slike døme .
Ifølgje Jarosjevskij har reportasjane ofte ein antiamerikansk , antigeorgisk eller anti-vestleg brodd .
Redaktøren er ikkje i tvil om kven som står bak denne utviklinga og samanliknar tilhøvet for mediene under dei to siste presidentane .
Medan det var folkeleg stønad , og ikkje tv-dekninga , som ga Jeltsin den posisjonen han fekk , var Putin først så godt som ein ingen , med ein oppslutnad på null .
- Då den andre tsjetsjenske krigen braut ut og propagandamaskina kalla tv til å driva med full styrke , steig reitinga til vers .
I dag har herr president ein oppslutnad på 70 prosent .
Takka vere han går fjernsynet i hundane .
Fjernsynet er ikkje eit middel for massemedia , men for massepropaganda , konstaterer Jarosjevksij oppgitt .
Mangfald i avisene |
Medan dei største tv-kanalane i Russland er kontrollerte av staten , er mange av dei trykte mediene i Russland eigd av private .
Her finnst det eit visst rom for meiningsmangfald .
Jarosjevskij meiner styresmaktene ikkje har vigd avisene like mykje merksemd som tv-kanalane , men at dei likevel fylgjer med .
- Ta avisa Kommersant .
Milliardæren Alisher Osmanov er ny eigar , ikkje berre av avisa , men av heile Kommersant forlag .
I eit intervju med Novaja Gaseta erklærte han at han er lojal og audmjuk i forhald til styresmaktene .
Eit anna døme er Moskovskie Novosti , som vart kjøpt opp av den omstridde mangemillionære Arkadii Gaidamak .
Tidlegare var avisa eit talerøyr for perestroika .
Gaidamak , som burde ha vore utlevert til Frankrike på grunn av mistanke om ulovleg våpenhandel , har altså kjøpt avisa .
Han seier han støttar Kreml .
Kva sit me att me då ?
Utsett yrke |
Ifølgje Komiteen for trygging av journalistar , CPJ , var Politkovskaya den 13. journalisten som vart drepen i det som liknar eit tinga drap sidan president Putin kom til makta .
Ho var den 43. journalisten som måtte bøta med livet på grunn av arbeidet sitt i laupet av dei siste 15 åra .
I minneavisa har Novaja Gaseta prenta namnet på 211 russiske og utanlandske journalistar og pressefolk som har dødd her sidan 1992 .
I denne perioden har Russland vore det tredje mest dødelege landet i verda for journalistar , etter Irak og Algerie .
- Korleis reagerer einskilde journalistar på desse tilhøva ?
- Me har sjølvsensur .
Mange er skræmde og tykkjer det er best å leva i fred .
Det rådande prinsippet tykkjest likevel å vera :
Styresmaktene er bra , folket vårt er bra , hæren er bra , maktstrukturane er bra - alt er bra .
Kva står det då att å skriva om ?
At vodkaen forgiftar oss , spør Jarosjevskij og viser til dei over 150 russarane som har døydd etter å ha drukke urein vodka dei siste vekene .
Etterlyser kynisme |
Gjennom reportasjane sine avslørte Anna Politkovskaja statleg maktmisbruk og formidla lagnaden til ofra for hæren si brutale framferd .
Dei siste artiklane som ho aldri rakk å skriva ferdig , handla om korleis dei russiskstøtta styresmaktene i Tsjetsjenia står bak grove overgrep mot sivile i republikken .
- Når ein journalist legg fram prov på at regimet driv med bortføringar og tortur , er det vanskeleg å koma unna , seier Jarosjevskij .
I Noreg hadde dette fått følgjer .
Slik er det ikkje i Russland .
- I kva grad er folk opptekne av dette ?
- Den tenkjande delen av folket tykkjer det er urovekkjande .
Mange hugsar korleis me ein gong hadde det .
No er høvet svært likt .
Ein har ikkje lov å kritisera presidenten , han er nummer to etter gud .
To folk |
Novaja Gaseta er ei mindre avis som kjem ut to gonger i veka med eit opplag på rundt 500.000 eksemplar .
Politkovskaja sine artiklar er ukjende for dei fleste russarar .
Fleire tusen vener , kolleger og sympatisørar møtte opp i gravferda hennar , men kva tyder eigentleg dette mordet for det russiske samfunnet ?
Jarosjevskij dreg på det .
- Diverre må eg konstantera at Anna Politkovskaja sin død ikkje rokka ved nokon ting .
Det russiske samfunnet er fullstendig likesælt .
Han forklarar .
- I Russland har det alltid levd to folk , eit moderne og eit tradisjonelt .
Dei fleste har lett levd seg gjennom to tsjetsjenske krigar .
Demonstrasjonane mot krigen samla maksimum 2000 menneske på Pusjkin-plassen i ein by der det bur 11 millionar menneske .
Folk svelgte gisseldramaet på Dubrovka-teatret og Beslan .
Det var eit sjokk for oss då tusenar friviljug gjekk ut på gatene i Roma i solidaritet med ofra i Beslan .
I Russland har me eit syn på oss sjølve som eit pasjonert folk , at me ikkje kan leva med at vår neste sørgjer - det er fullstendig vrøvl , seier redaktøren og siterer Dostojevskij .
« I det russiske mennesket foreiner den store dragninga mot sjøloppofring seg lett med den store dragninga mot det nedrige » .
Jarosjevskij meiner styresmaktene fører ein kamp med journalistane .
Han vonar kampen i framtida ikkje får slike følgjer som no .
- Ein av våre sovjetiske forfattarar og historikarar utvikla ein teori om politiske klimaskifte som sa at ein tiårsperiode med tøvêr og demokratisering i Russland alltid vert avløyst av ein 20-års periode med stagnasjon og einsforming .
- Eg trur ikkje me har kome til midten av desse 20 åra , og eg er ikkje optimist , seier redaktøren .
Fakta |
* 7. oktober vart Anna Politkovskaja drepen utanfor heimen sin i Moskva .
Den russiske journalisten var mellom dei krassaste kritikarane til russiske styresmakter , spesielt av krigføringa i Tsjetsjenia .
