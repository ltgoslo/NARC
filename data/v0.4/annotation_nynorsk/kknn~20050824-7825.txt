I Sverige meiner Vänsterpartiet at nedlegginga av Utlänningsnämnden neste år vil styrkja rettstryggleiken for asylsøkjarane .
Den norske advokatforeningens fagmann på utlendingsrett , Arild Humlen , meiner det same bør gjerast i Noreg .
Frå og med 31. mars 2006 vil den svenske Utlänningsnämnden bli lagt ned , og tre länsrättar - tilsvarande norske tingrettar - vil ta over behandlinga av klagar i utlendingssaker , med kammarrätten i Stockholm ( tilsvarande norsk lagmannsrett ) som siste klageinstans .
Ulla Hoffmann , riksdagsrepresentant for Vänsterpartiet , ser på dette som eit viktig steg for å styrkja rettstryggleiken for asylsøkjarane .
Vänsterpartiet kravde nedlegging av Utlänningsnämnden første gongen i 1996 .
I Noreg vart Utlendingsnemnda ( UNE ) oppretta med verknad frå 2001 , og det tok ikkje lang tid før kritiske røyster let seg høyra .
Kritikken har ikkje blitt mindre med åra , og har hatt mykje av same innhald som i Sverige :
For mange avgjerder blir tekne utan at søkjaren får møta dei som avgjer , landkunnskapen som ligg til grunn for avgjerda er ikkje tilgjengeleg .
Sjølv om det heiter « nemnd » både i Sverige og i Noreg , blir dei fleste sakene avgjorde av ein person åleine .
Betre rettstryggleik |
Arild Humlen , advokat og leiar Advokatforeningen sitt lovutval i utlendingsrett , meiner det er nødvendig å betra rettstryggleiken i utlendingssaker , og ser det som positivt om Noreg følgde Sverige i denne saka .
- Å få desse sakene behandla av ordinære domstolar vil betra rettstryggleiken fordi det gir betre høve til å leggja fram bevis , og partane får betre kontroll med kva for moment det blir lagt vekt på .
I tillegg vil ein unngå samrøre mellom førebuande forvalting og dei som tar avgjerdene , seier Humlen til Klassekampen .
Han minner om at Nederland har innført ein rett til rettsleg behandling av klagar for dei asylsøkjarane som får sine saker spesielt raskt behandla , dei som er forventa å vera såkalla « grunnlause asylsøkjarar » .
Dette har ført til omgjering av mellom fem og ti prosent av sakene .
- Tenk om fem til ti prosent av dommane i straffesaker skulle vera feil ?
Det ville ikkje vore til å leva med , seier Humlen .
Også Rune Berglund Steen i Norsk organisasjon for asylsøkere ( Noas ) er positiv til den svenske endringa .
- Kjem det ikkje grunnleggjande endringar i UNE , bør Noreg vurdera ein svensk modell , seier Berglund Steen .
Han minner om at UNE vart oppretta for å betra rettstryggleiken i utlendingssaker , men meiner den har fungert motsett .
- Ein dommar sender ikkje nokon i fengsel utan å ha møtt vedkommande , uavhengig av kor opplagt skuldsspørsmålet måtte vera .
Men i asylsaker er det sjeldan at dei som fattar vedtak om å senda menneske tilbake til eit diktatur eller ei konfliktsone , møter vedkommande , seier han .
Han meiner å ha godt grunnlag for å slå fast at det er alminneleg at torturoffer får avslag i vedtak som blir fatta av nemndleiar åleine , ofte baserte på lause gjettingar .
SV og Ap seier nei |
Heikki Holmås ( SV ) er ein av dei politikarane som har kritisert UNE ei rekkje gonger .
Men han har tru på at rettstryggleiken kan betrast utan nedlegging av UNE .
- Vi meiner det er ei rekkje ting som kan forbetrast med UNE , men trur ikkje dette blir betre med domstolsbehandling .
Eg meiner det er politikken og styringssignala hos oss som det er noko gale med , seier Holmås til Klassekampen .
Signe Øye ( A ) minner om at det var Arbeidarpartiet som tok initiativ til å innføra UNE , og har så langt ikkje noko ønske om å avvikla ordninga .
- Vi vil høyra på kva erfaringar svenskane gjer .
Men no må vi la den vedtatte endringa om å innføra stornemnd få verka før vi går inn for andre endringar , seier Ap-representanten til Klassekampen .
Stornemnda skal ikkje vera eit nytt klageorgan , men ei ny behandlingsform i UNE , og er meint å behandla spesielt viktige prinsippsaker .
Sp og RV positive |
Magnhild Meltveit Kleppa ( Sp ) er blant dei som ved fleire høve har vore svært misnøgd med korleis UNE har fungert .
Ho meiner det er svært interessant at Sverige legg om sitt system .
- Vi må absolutt sjå nærare på det svenske systemet og årsakene til at svenskane legg om , seier Meltveit Kleppa til Klassekampen .
På kort sikt meiner ho det hastar mest å få på plass ei tydelegare forskrift som fastlegg ein annan praksis for UNE enn det ein ser i dag .
RV-leiar Torstein Dahle meiner det er all grunn til å følgja svenskane i denne saka .
- Den nemndsmodellen Stortinget vedtok , har i praksis blitt ei ordning som krenkjer rettstryggleiken til asylsøkjarane istadenfor å ta kvar einskild på alvor , seier Dahle til Klassekampen .
Han peiker spesielt på det at svært mange saker blir avgjorde av nemndleiar åleine , også i alvorlege tortursaker .
RV vil ved første høve foreslå at UNE blir avskaffa , og at saksbehandlinga blir flytta til dei vanlege domstolane .
- Det vil i det minste bety at ein får ei bevisvurdering som held same standard som domstolane elles har .
Men det trengst meir enn å leggja ned UNE .
RV vil på nytt leggja fram sitt eige forslag til ei ny utlendingslov som ikkje gir plass for rasistisk skjønn frå departementet , UDI og politiet , seier Dahle .
