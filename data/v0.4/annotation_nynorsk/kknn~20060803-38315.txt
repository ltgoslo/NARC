Liberal modernisering |
Dette er gårsdagens Med andre ord-tekst i fullstendig versjon .
Ved en feiltakelse hadde et avsnitt blitt borte i papirutgaven .
Leiande norske historikarar og intellektuelle som Edgeir Benum og Rune Slagstad har hevda at dei norske sosialdemokratane etter 1970-talet gradvis let marknadstenking erstatte likskapsideologi .
Men påstandane om høgredreiing er overdrivne .
Om ein bruker skulepolitikken som døme , finn ein ikkje noko eintydig marknadsliberalistisk vending i Noreg .
Meir påfallande er venstresidas vedvarande likskapsorientering .
Standardtolkinga av norsk sosialdemokratis rolle i norsk politikk er om lag slik :
Dei første tiåra etter 1945 vart Noreg regjert av Arbeidarpartiet som i kraft av sin sterke veljarbasis valsa ned opposisjonen og tok lett på rettsstatlege prinsipp .
Menneska vart sett på som byggjeklossar og instrument meir enn som frie individ .
Sosialdemokrati anno 1950 er lik teknokrati .
Kring 1980 er så ein dramatisk , politisk sett , snuoperasjon fullført .
No er dei tidlegare så handlingskraftige sosialdemokratane reduserte til ein visjonslaus bande av administratorar som ikkje ynskjer å regulere samfunnet , fordi dei ikkje lenger veit kva dei vil med det .
Sosialdemokratane gjekk frå vere for styringskåte til å bli politisk impotente .
Forklåringa på forvandlinga har med nyliberalismen å gjere .
På slutten av 1970-åra slo nyliberal økonomisk teori innover ikkje berre Noreg , men heile Europa om lag som ein tsunami .
Det sosialdemokratiske styringsverket vart feid over ende .
Norsk politikk frå 1945 til 2005 kan dermed , i standardtolkinga , oppsummerast slik :
Sosialdemokratiet var først for teknokratisk , deretter for marknadsliberalistisk - og generelt for lite liberalt .
Dei siste åra har eg studert eitt einskild politikkfelt , skulepolitikken .
Motivasjonen bak å granske argumentasjonen i skulepolitikken har vore jakta på større fugl :
Korleis kan norsk politikk generelt etter 1945 og fram til i dag best karakteriserast normativt-politisk ?
Konklusjonane i studien er annleis enn i standardtolkinga :
I staden for teknokrati - liberal modernisering .
I staden for høgredreiing - kontinuitet i likskapsorienteringa .
Og i det store og heile har sosialdemokratiet og venstresida vore meir liberale enn sitt rykte .
Kva skuldast forskjellane i konklusjonar mellom studien og standardtolkinga ?
To alternative forklaringsmåtar melder seg .
Ei forklaring kan jo vere at å studere skulepolitikken vert for smalt for å seie noko om større linjer i norsk politikk .
Men ei alternativ forklaring , som er den eg vil argumentere for , er at den analyserte skulepolitikken faktisk er eit godt inntak til å karakterisere norsk politikk på breiare basis .
Problemet ligg ikkje i studien , men i mange av arbeida standardtolkinga er basert på .
Sett slik har det i mange av dei andre forskingsarbeida ikkje vorte grave djupt nok i materien - perspektiveringa til nokon har kan hende jamvel vore forstyrra av eigne politiske haldningar .
Konklusjonane har difor vorte for kraftige .
Totaliseringane har sakna tilstrekkjeleg analytisk støtte .
Skulepolitikken kan vere særleg eigna som inntak til studie av generell politikk .
Skulepolitikken kan ikkje berre brukast til å analysere ein sosioøkonomisk rettferdsdimensjon ( venstre - høgre-aksen ) , men også den kulturelle rettferdsdimensjonen som handlar om moral , religion og om identitetspolitikk .
I studien er tanken at analyse av privatskuletemaet gjev eit inntak til å skildre den sosioøkonomiske rettferdssfæren i norsk politikk .
Analyse av religionstemaet gjev ditto når det gjeld den kulturelle .
Alle programformuleringane og stortingsdebattane om private skular og om religion i skulen i perioden 1945 - 2005 er analyserte i studien .
Innhaldet i analysane av dei to tema vert så brukte til å kommentere norsk politikk generelt .
Kva for konklusjonar utfordrar i størst grad etablerte førestellingar ?
Svaret kan oppsummerast i to deler , ein for perioden før 1980 og ein for perioden etter .
1 ) Ettpartistaten er Jens Arup Seips spissformulerte karakteristikk av dei første tiåra etter 1945 då Arbeidarpartiet hadde reint fleirtal og dominerte i norsk politikk .
Eittpartistaten var ikkje av det kommunistiske slaget der det ikkje gjekk føre seg val :
« Det fins en annen type hvor ett eneste parti har oppsuget all politisk makt , og innforlivet den med seg gjennom lengre tid , » skreiv Seip .
For i staden for « myten » om at veljarane har fått kontroll med byråkratiet , så er det ein « sannsynlig arbeidshypotese » , meinte Seip , at « gjennom partiapparatet har et byråkrati fått kontroll over velgerne » .
Også andre radikale historikarar som Edvard Bull assosierte sosialdemokratiet med ei form for svik - mot eigne sosialistiske ideal .
Rune Slagstad kallar det sosialdemokratiske regimet for « Arbeiderpartistaten » med tilsikta seipsk klang .
For Slagstad fangar nemninga teknokrati opp mykje av politikken til Arbeidarpartiet .
Arbeidarpartiet ville byggje det nye samfunnet og det nye mennesket .
Men ofte rådde ekspertstyre der politik ken burde vore påverka av rådslaging innanfor klassiske danningstradisjonar , og der han burde sprunge ut av tradisjonell demokratisk debatt .
I studien av skulepolitikken trer eit anna bilete fram .
Det som er påfallande i debattane når kristendommen står på dagsordenen , er ikkje maktbruken til sosialdemokratiet , men at ein lét vere å setje makt bak det som synest å vere utbreidde haldningar i partiet .
Det er ein raud tråd i perioden at sosialdemokratiet etter borgarleg motstand vik tilbake etter at ein først har kome med framstøyt for å avgrense kristendommens plass i skulen - først to steg fram : meir seksualundervisning og færre salmar , ikkje lenger obligatoriske andaktar på lærarskulen , deretter eitt steg tilbake .
Politikken andsynes religion kan ved første blikk tolkast som utslag av ei religionskritisk haldning .
Men eg meiner han ikkje nødvendigvis er det .
Sosialdemokratiske politikarar har fanga opp ålmenne sekulariseringsprosessar i samfunnet .
Slike prosessar fører til veldig smerte for dei truande .
Fordi sosialdemokratane faktisk lyttar på meir eller mindre fortvila representantar for religionen i Høgre og Kristeleg Folkeparti , vert moderniseringsprosessane i dei felles institusjonane forseinka .
Eg spør :
Er ikkje ei nemning som liberal modernisering meir treffande enn teknokratiomgrepet når det gjeld den politikken som vart ført ?
2 ) Marknadsliberalismen til Arbeidarpartiet frå slutten av 1970-åra og framover er sett frå ein synsvinkel eit empirisk faktum .
For det norske samfunnet vart deregulert .
Edgeir Benum skriv , og få vil nekte for at skildringa er korrekt :
« Det var ikke bare en 40 - 50 år gammel sosialdemokratisk orden som gikk i oppløsning [ i 1990-åra ] , men det man hadde vært vant til å oppfatte som industrisamfunnet . »
Men ein ting er det å identifisere politikkendringane som innebar demontering av klassiske sosialdemokratiske styringsreiskapar i ein ny type økonomi .
Ein annan er det å forstå grunnane og å vere presis i dei normativ-politiske karakteristikkane .
Det er på det siste punktet det kan spørjast om ikkje historikarmiljøet har gjort det for enkelt for seg .
For Benum vert politikkendringa , at marknadstenkinga vann større innpass og at avstanden til Høgre vart mindre , sett i samanheng med framveksten av det han kallar eit sosialdemokratisk storborgarskap .
Rune Slagstad knyter endringane til handlingsvala til sentrale sosialdemokratiske strategar som lét seg kle om til marknadsteknokratar .
Sosialdemokratiets endra styringsevne vert i hans framstelling delvis eit resultat av visse nøkkelpersonars idéorientering og val .
Han nemner mellom anna Einar Førdes omforming av NRK og Tormod Hermansens omforming av televerket som døme på den nye marknadsrettinga .
Slagstad etterlyser folkeopplysningstradisjonen i NRK .
Men også NRK må reflektere mentalitetsendringar i tida , og skulefjernsyn har jo vore mellom NRKs største suksessar dei siste åra - i Harald Eias og Bård Tufte Johansens regi .
NRK må prove eksistensretten ved både å garantere for kvalitet og ved å ha god sjåaroppslutnad .
For om kanalen over tid vart meir for spesielt interesserte , korleis då forsvare at alle innbyggjarane må betale lisens ?
Også Telenor måtte endrast for å bevarast - ved å møte nye teknologiske og rammevilkår med organisasjonsendringar .
At liknande institusjonsmessige endringsprosessar har funne stad i så å seie alle vestlege land samstundes , tilseier at det meir er strukturar og teknologi som har endra seg enn einskilde personar i Arbeidarpartiet som har svikta .
Å forklare endringane med den vonde trollmannenes trylleformular « nyliberalisme » , vert fort eit grep som forkludrar meir enn det forklarar .
Keynesianisme og sosialisme i eitt land kverv som reelle alternativ i ein globalisert økonomi .
I studien har eg ikkje funne noko høgrevending i den sosialdemokratiske skulepolitikken dei siste tiåra .
For ved utgangen av perioden 1945 - 2005 har Arbeidarpartiet og venstresida ein minst like sterk likskapsorientering som ved inngangen til perioden .
Det kan tilseie at også andre felt bør studerast med eit nytt blikk før politikken vert karakterisert normativt-politisk .
Dei følgjande kommentarane , om økonomisk politikk , føreset at sosialdemokratiets haldningar i skulepolitikken har breiare politisk relevans .
Vurderingane oppsummerar altså ikkje ei sjølvstendig empirisk gransking , men indikerer korleis ei alternativ forståing i høve til standardtolkinga , kan vere .
Ei alternativ tilnærming kunne legge vekt på det som historisk så å seie er sosialdemokratiets overorda ideologi : innhaldet i outputlegitimiteten - at styringsmaktene leverer varene til veljarane .
Prinsipielt kan denne seiast å bestå av mange av dei same måla seint som tidleg i den samla perioden :
Vekst og auka velstand , fungerande velferdsordningar og låg arbeidsløyse er mellom dei viktigaste måla .
I komparativt perspektiv kjem det norske samfunnet til dels svært godt ut i høve til slike mål .
I staden for å vere motstandslause offer for nyliberal ideologi , kan sentrale politiske aktørar på venstresida ha sett tettare integrasjon i internasjonal økonomi som eit vilkår for å sikre outputlegitimiteten .
Men prisen var auka kompleksitet som gjorde tidlegare styringsreiskapar ueigna .
I 2006 er spenningsforholdet mellom effektivitet og fordelingsrettferd aktualisert på ein annan måte enn for 30 - 40 år sidan .
Kombinasjonen av sterk nasjonal styring og økonomisk effektivitet ( komparativt sett ) samstundes eksisterer ikkje lenger som eit reelt alternativ .
Sosialdemokratiets styringsreiskapar vart utforma for å verke innanfor ein nasjonal kontekst .
Men ettersom økonomien flaut friare over landegrensene , verka dei tradisjonelle styringsreiskapane stadig dårlegare .
Då var det reelle politiske valet :
Burde økonomiens ekspansjon stoggast slik at dei tradisjonelle styringsreiskapane framleis kunne bli brukte ?
Eller måtte det gjevast slepp på tidlegare styringsreiskapar for at økonomien skulle verte meir effektiv og konkurransedyktig på ein større marknad ?
Høgare vekst eller framleis styring ?
Venstresidas politikarar stod i sjakk .
For å velje ein politikk som føreseieleg gav monaleg mindre vekst enn i nabolanda , var knappast politisk mogleg .
Framsida av medaljen var auka velstand .
Men baksida var at mange av dei styringsreiskapane ein hadde , gjekk tapt .
Dermed vart maktbalansen forskyvd i kapitalens retning , og fordelingsrettferda lét seg ikkje gjennomføre like sterkt som før .
Politikken venstresida kan ynskje seg ideologisk , er per i dag for vanskeleg å gjennomføre .
Det neste trekket til venstresida bør difor vere å lage ein strategi for å gjenvinne politisk kontroll .
Politikken må komme etter økonomien over landegrensene .
Paradoksalt nok synest dei delane av venstresida som er mest kritiske til manglande styringsevne i dag , også å vere dei som strir mest mot utviklinga av kosmopolitiske institusjonar - i motsetnad til radikale sosialdemokratar i Noreg og i Europa .
Fordi handlekrafta til slike institusjonar i dag er for lita , venter vi enno på venstresidas mottrekk .
