Fekk ikkje rigge MGP - fordi dei er jenter |
Byggjer opp om fordommar , meiner kvinneleg riggar .
Elevar frå media- og kommunikasjon , samt musikk dans og drama skulle hjelpe til å rigge opp til MGP delfinalen i Florø .
Då produksjonsselskapet Eyeworks Dinamo hadde sett over namna på lista , ville dei derimot berre ha gutane .
Beskjeden dei fekk skal ha vore at dei ikkje trudde jentene var sterke nok til å bere alt utstyret .
F.v. Marie Falkevik Tungevåg , Malina Kirkeeide , Malena Nyland Skår , Sigrid Eikeland , Kari-Ann Skårbø Sande , Mari Frøyen .
Elevar frå Firda vgs. på Sandane skulle eigentleg vere med å rigge utstyr til den mykje omtala MGP-delfinalen i Florø , som går av stabelen til helga .
Men dei vart nekta fordi den aktuelle klassen , media og kommunikasjon , hadde mest jenter .
Produksjonsselskapet skal ha sagt at dei gjerne kunne bruke dei tre gutane i klassen , men ikkje jentene .
Reagerer sterkt |
- Skuffande , seier tillitsvald for 3. klasse på medielinja , Sigrid Eikeland til Firda tysdag .
- Vi har gledd oss til dette .
At dei har fysiske krav skjønnar vi , men vi får ikkje høve til å vise at vi kan , seier Eikeland .
Dei gav produksjonsselskapet Eyeworks Dinamo eit ultimatum :
Alle eller ingen .
Då valde selskapet det siste .
Ansvarleg for medielinja , Geir Skagen , stiller seg undrande .
- Vi reagerer på to ting :
At dei ikkje får vere med fordi dei er jenter , og at det vart gjeve beskjed så seint .
Dette har vore planlagt i ein månad , seier han , og legg til :
- Dei sender signal om at jentene ikkje er gode nok .
- Bygger opp om fordommar |
Reidun Støfring har jobba med rigging i seks år .
Også ho reagerer .
- Dette er berre tull , og byggjer opp om fordommar på kva som er gutearbeid og kva som er jentearbeid , seier ho .
Vurdert som uforsvarleg |
Produsent i Eyeworks Dinamo , Dag Hvaring , meiner det vart for mange jenter i riggegruppa , og understrekar at det er tungt arbeid .
- Det er snakk om fleire titals tonn som skal lossast , seier han .
- Det vart ikkje vurdert som forsvarleg , seier han .
