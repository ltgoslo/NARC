- For meg er det vanskeleg å sjå forteljinga om Hitlers siste dagar som « film » , seier Angelika Ridder .
Direktøren ved Goethe-Institut meiner det er viktig ikkje å konsumera « Der Untergang » ukritisk .
Angelika Ridder er direktør ved Goethe-Institut i Oslo .
Institusjonen har til dagleg gleda av å tilby kjende og ukjende godbitar frå tysk kultur omkring i verda .
Men ho stiller også opp for å drøfta den traumatiske fortida som tyskarar enno etter 60 år ofte blir konfronterte med .
No i form av Oliver Hierschbiegels film om naziregimet sin undergang i førarbunkaren i Berlin .
- Det er ein viktig debatt , og « alle » har meint noko om filmen i Tyskland , fortel Ridder til Klassekampen , når vi møter ho i Goethe-Instituts hyggjelege lokale på Grønland i Oslo .
St. Petersburg |
« Der Untergang » gjev eit svært « autentisk » inntrykk , men det nyrenoverte Berlin kunne ikkje stå som kulisse for filmen , fortel Ridder .
Utandørsopptaka vart difor gjort i den no langt meir forfalne St. Petersburg , eller Leningrad , som byen heitte då Hitler freista å hærta Sovjet .
Hausten 1941 sette Hitler i verk ein blokade av Leningrad som skulle koma til å vara i 900 dagar og kosta nær 900.000 menneske livet .
- Då eg fyrst las om innspelinga i Die Zeit , slo det meg at det måtte vera rart for skodespelarane å gå omkring i denne byen i SS-uniform , og minst like rart for russiske innbyggjarar å sjå Hitler på jorda i « levande live » .
Det er i det heile utruleg at byen opna for ei slik innspeling , seier Angelika Ridder , som minner om at Sovjet var blant dei landa som lei størst tap under 2. verdskrigen .
Opnar for sorg |
Sovjets tap fortel ikkje « Der Untergang » noko om .
Derimot fortel han om dei lidingane som innbyggjarane i Berlin måtte gå gjennom etter kvart som dei allierte styrkane hærtok byen og naziregimet overlét folk til seg sjølve .
- Det blir sett eit kraftig skilje mellom Hitler og det tyske folket - som han ikkje har noka medkjensle for .
Skaper filmen ei opning for at tyskarane endeleg skal få sørgja over sine sivile tap ?
Og om ein aldri opnar for sorg , men undertrykkjer desse kjenslene , vil det alltid vera ein rest av « opposisjon » mot den offisielle historieskrivinga .
Den 2. verdskrigen var ein katastrofe for verda og ein katastrofe for Tyskland .
Tyskarane er likevel alltid redde for å bli møtte med « de fekk som fortent » når dei skal fortelja om si eiga liding .
Den generasjonen som var vaksne og tok del i hendingane under 2. verdskrigen , er no snart borte .
Angelika Ridders foreldregenerasjon , dei som vart fødde på den tida Hitler kom til makta i 1933 , deler på mange vis lagnaden til ein bi-figur i filmen .
Det er ein tolv år gammal gut som blir mobilisert til Hitler-jugend i dei siste dagane av krigen , og som kjempar fryktlaust i Berlin-gatene .
Han misser alt så nær som livet .
- Han representerer mange tyskarar .
Alle traumatiserte .
Dette var det fyrste dei opplevde då dei var gamle nok til å vera medvitne om verda kring seg .
Kva skjer med desse menneska om dei ikkje får snakka ut om opplevingane sine ?
Dette har vore eit stort tema i Tyskland .
På 50-talet var samtidshistoria så « betent » at ho vart fjerna frå skulepensum .
Historie for mine foreldre var noko som skjedde for svært lenge sidan , det var antikken si historie .
Ein må hugsa at ein del leiande personar i samfunnet også hadde vore ein del av naziapparatet .
Difor vart det eit krav under studentopprøret i 1968 at den nære historia måtte fram , og at foreldra måtte fortelja kva dei gjorde under krigen .
For Angelika Ridder , som er fødd i 1959 , vart det annleis .
Ho hadde filmar og undervisning om Holocaust på timeplanen alt som 12-åring .
Tabu-brot |
Angelika Ridder har følgt nøye med på debatten kring « Der Untergang » i Tyskland .
Store aviser som Frankfurter Allgemeine Zeitung , Die Zeit , Süddeutsche Zeitung - alle drøfta dei filmen frå mange sider alt før premieren og lenge etter .
- Det eine poenget som har vorte repetert , er om det er å bryta eit tabu å visa Hitler som eit menneske .
Det andre sentrale spørsmålet er offer-fokuset , som har vorte etterlyst av mange .
Til dømes blir det berre opplyst på ettertekstane at seks millionar jødar vart drepne , medan jødane knapt blir nemnde i filmen .
I staden stiller filmen spørsmål om korleis berlinbuarane kan overleva under dei « Nero-kommandoane » Hitler gjev .
Filmen går i det heile ikkje inn på kva som leidde fram til hendingane i bunkeren , det er ingen referansar til 1933 , eller tida før .
Det positive med filmen , meiner Ridder , er at den har opna for ein slik enorm , open debatt , der motstridande syn har kome til orde i mange nyansar .
« Alle » ville seia noko om « Der Untergang » .
Wim Wenders ( « Himmelen over Berlin » ) , ein av Tysklands største filmregissørar , vende jamvel heim frå sitt mangeårige eksil i Los Angeles for å slakta filmen i Die Zeit .
- Debatten har vore ein intellektuell måte å nærma seg filmen på .
Men blant 80 millionar tyskarar , er det berre nokre få millionar som les alle dei store avisene .
Det viktigaste er at ein ikkje berre « konsumerer filmen » .
At nokon kan sjå « Der Untergang » som eit underhaldningsprodukt du nyt saman med popkorn , er ufatteleg for meg .
Mykje « Hollywood » |
Sjølv meiner Angelika Ridder at det er for mykje « Hollywood » i filmen .
Til dømes karakteriserer ho musikkbruken som tvilsam og patetisk .
- Den tunge symfoniske musikken er jamvel til stades når Magda Goebbels drep barna sine - fordi ho ikkje orkar tanken på at dei skal veksa opp i ei verd utan nasjonalsosialisme - ein scene som ikkje treng lyd i det heile .
Scenen er i også eit symbol på massemordet og viser kva totalitær ideologi fører til .
Men det er ein verkemiddelbruk som like godt kunne ha vore laga for å framstilla den mordariske mora som heltinne .
Men at Bruno Ganz sitt portrett av « mennesket Hitler » skulle verka lokkande på folk , er ein kritikk Ridder ikkje forstår .
- Filmen sin Hitler er absolutt ikkje nokon å sjå opp til der han gammal og skjelvande lever i si eiga , illusoriske verd , og vekslar mellom koleriske utbrot , sjølvmedlidande sutring og klagemål om svik .
Det er fleire enn Angelika Ridder som har vondt for å sjå dette som « berre ein film » .
Dei historiske detaljane har vorte nøye granska og kritiserte i Tyskland .
Den sympatiske SS-doktoren , som gjer sitt beste for å berga sivile liv og hindra epidemien av sjølvmord blant offiserar , viste seg ved nærare ettersyn å ha arbeidd i konsentrasjonsleir med eksperiment på fangar .
- Og kven kom på å teikna Albert Speer som ein så modig karakter ?
Filmskaparane har henta stoff til manus frå mange kjelder .
Blant anna frå Speer sin sjølvbiografi .
Den vart skriven etter måten tidleg , seier ho lakonisk .
Meir variert |
Den kanskje mest sentrale karakteren i « Der Untergang » er sekretæren Traudl Junge .
Filmen er dels basert på hennar vitnemål .
Fleire har reagert på bruken av fragment frå den dokumentariske intervjufilmen med Traudl Junge - « I dødvinkelen . Hitlers sekretær » , som fungerer som ei slags autentisering av spelefilmen .
Intervjuet vart laga like før ho døyde i 2002 , så Junge hadde ikkje noko høve til å kommentera bruken av sitt eige vitnemål her .
I intervjuet kjem det til eit skilsetjande punkt .
Junge fortel korleis ho tilfeldigvis finn ut at ho er fødd same år som Sophie Scholl ( frå den illegale motstandsgruppa Den kvite rosa ) .
Det blir ein slags katalysator for hennar anger .
- Junge tilgav aldri seg sjølv , og om du lyttar nøye , kan du i røysta hennar høyra tvilen til heile hennar generasjon .
Denne tvilen er ikkje til stades i « Der Untergang » .
Her er sekretæren berre framstilt som naivt entusiastisk .
Ridder fortel at det nyleg er laga to nye filmar om Sophie Scholl og Den kvite rosa i Tyskland .
Men dei er knapt viste utanfor Tyskland .
Før jol kunne vi sjå Margarethe von Trottas « Rosenstrasse » i Noreg , men ektemannen og kollega Volker Schlöndorffs « Der Neunte Tag » , får vi sansynlegvis ikkje sjå på kino .
Det er jamfør Ridder ein svært sterk film om ein prest som blir sett i eit vanskeleg dilemma medan han er internert i prestebrakka i Dachau .
Og hovudrolla blir imponerande spela av Ulrich Matthes , som gjev eit isnande nifst portrett av Goebbels i « Der Untergang » .
- Biletet er altså nyansert i dei tyske filmane i år , når 60-årsminnet for slutten på 2. verdskrig blir markert .
Likevel er det undergangsdramaet om Hitler som fengjer i utlandet .
