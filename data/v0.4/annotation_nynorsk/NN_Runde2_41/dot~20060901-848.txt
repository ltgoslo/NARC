For mykje av det vonde |
Olav Kristiseter hastar fram mot billege skrekkpoeng og gjer den nye romanen Blodlenka til ein teikneserie utan teikningar .
Roman Olav Kristiseter :
Blodlenka |
Samlaget |
Olav Kristiseter kan skriva skjønnlitteratur .
Det er parti i debutboka Blodlenka , særleg i fyrste bolken , der han syner fram rytmesans og musikalsk intuisjon og gjer språket naivt , slik at lesaren utan andre turvande opplysningar forstår alderen , i det minste den mentale alderen , til forteljaren .
Det får Kristiseter til ved å nytta formuleringar som « Dei gjorde det , dei » og « han gjorde vel det » .
Den naive oralteksten , med det uvisse som vert tydeleg , men underleggjerande , i utsegner der det « vel » eller « nok » skjer eitkvart konkret , er verknadsfull der det observerte er uklårt , slik det gjerne er i nyare tekstar av Jon Fosse .
Kristiseter nyttar same teknikk , eller han er naturleg for han , men det skjer eit øydeleggjande brot mellom naiviteten som intensjonal føresetnad og det konkret opplevde , som er vald og vondskap og skit og blod utan annan bakgrunn enn meir av same slag .
Der alt er fælt , er ingenting forferdeleg , der alle skrik , er det ikkje råd å høyra noko , men hovudpersonen , Magnar , er mild og passiv , upåverka av alle dei einsidig vonde røynslene sine .
Det finst ikkje andre forklaringar enn at han må ha arva personlegdomen til forfattaren .
Psykopatien |
Magnar og brørne Geir-Harald og Amund vert hundsa av den djevelske og vanføre faren Manasses .
Magnar får høyra at han drap mor si ved å verta fødd , faren piner han for dette og for alt mogleg anna .
Psykopatien er så ekstrem at det er uråd å tru på han .
Det same gjeld samfunnet kring desse karane .
Her er me liksom i Noreg og tett opp mot vår tid , men det kunne like godt ha vore på månen og for ti tusen år sidan .
Eigentleg skjer handlinga , slik forfattaren har fridd figurane for alt eige liv , i eit legendeland der tilvisingar til Noreg eller til moderne oppfinningar verkar anakronistiske .
Kvart kapittel i fyrste bolk vert innleidd med nokre liner skrivne på gammaltestamentleg vis , og såleis , på stor avstand , kan det typiske , det antitypiske og det negativt eksemplariske passera som dramatiske døme , men her er forteljinga dessutan lagd i munnen på ein involvert , det er altså truleg meininga at desse vonde folka i slemmingland skal verta sannsynlege eller levande for oss , og trur forfattaren at han får til noko slikt med denne boka , er det sanneleg godt trudd .
Eit bygdesamfunn slik Kristiseter skildrar det , ville ha gått under på eit par år .
Når folk spring ikring og drep kvarandre med spaden heile tida , går det i lengda noko ut over så vel folketalet som produktiviteten .
For ikkje å nemna spaden .
Lesaren lyt konkludera med at det ikkje kan vera meint som realisme , dette , sidan det ikkje skildrar noko som liknar på røynda .
Og sjølv om aktørane i boka påfallande ofte seier hø-hø-hø , og nokre gonger hå-hå , er her ikkje eigentleg humor , slik at boka kan forklarast som parodi eller karikatur .
Hjarta |
Handlingsplanet i romanen , særleg i andre bolken , der synsvinkelen er annleis og språket meir refererande og distansert , minner mest om Twin Peakes sett opp utan manuskript , men etter minnet om noko vondt , som amatørteater på samfunnshuset .
Løysinga på alt er heile tida den same : Det verst moglege .
I fyrste bolken får Magnar i oppdrag å laga ein kjøtrett til middag , endå det er den dagen i veka då dei der i huset et pannekaker .
Han skal finna ein plastpose merka « G » nedst i frysen .
Og Magnar finn kjøtet , som ser grått og gammalt ut , og det luktar rart , men han lagar det til , steikjer det ( me får tru det finst ein rett som berre heiter « kjøt » ) , etter å ha konstatert at kjøtstykket er eit hjarta .
Ved mystiske ymt faren kjem med når det gjeld dette måltidet , forstår lesaren at det er eit menneskehjarta dei tre gutane et til middag .
Særleg vanskeleg er det heller ikkje å finna ut kven sitt hjarta det eigentleg er tale om .
Her skjer botsverk på brotsverk , så godt som ingen av dei vert etterforska eller får slike konsekvensar me kjenner frå røynda , her er mest mogleg gjort så svart som råd , med gotisk uhyggje og dryge immanente påstandar om lagnad og arv , og resultatet er eit tomt postulat om kor fælt det kunne ha vore i verda , dersom alt berre var litt verre .
Uferdig |
Boka minner meg om den tyske musikkgruppa Rammstein , og ikkje minst songen « Mutter » .
Der er ein veldig energi , flotte effektar og stor vilje til å mana fram noko skremmande , men går ein teksten nærare etter i saumane , ser ein fort at han er utan substans , kontekst , koherens og konsekvens .
Kristiseter syner same vilje og energi i Blodlenka , nokre stader demonstrerer han språktalent og musikalitet , men heilskapen er neglisjert , forfattaren hastar fram mot billege skrekkpoeng og gjer boka si til ein teikneserie utan teikningar , eller ein delirisk nattversjon av språk og metode hjå Fosse og Tiller , med Dracula som dramaturgisk konsulent , og boka verkar rett og slett uferdig .
Men sidan Kristiseter heldigvis kan skriva , slik at det ikkje er der skoen trykkjer , tippar eg på at me kjem til å høyre meir og betre frå han seinare .
