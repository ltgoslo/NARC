Har sikta inn fulltreffar av ei reinstamme |
Mange kalvar |
Fellingsprosent på 50 |
GPS-prosjekt |
Gode kalveteljingar |
For ikkje mange år sidan var reinstamma i Setesdal Austhei nesten utskoten .
Etter seinare års forvalting har vinterstamma kome opp i 1.500 rein .
Til hausten blir det gjeve ut 885 fellingsløyve i området .
Etter sist jakt tok SNO dette bildet i Setesdal Austhei villreinområde .
Rundt 1.500 rein held til på arealet om vinteren .
Då reinstamma i Setesdal Austhei var i ferd med å bli utskoten , blei området freda for jakt i 2002 .
Deretter fylgde eit par år med få uttak av dyr under jakta .
No er situasjonen langt lysare .
Etter å ha fylgd bestandsplanar slavisk over fleire år , er vinterstamma kome opp i 1.500 dyr .
- Etter store fellingskvotar i fleire år , har det vore eit strengt regime der ein fekk kontroll og klarte å byggje opp att stamma .
No har me ei god reinstamme og er på nivået me skal vere .
Det er bra med dyr , dei har god kondisjon og fine vekter , fortel leiar i Setesdal Austhei villreinlag , Svein Ekre frå Tveiten i Edland .
Etter sist jakt talde Statens Naturoppsyn ( SNO ) 1.422 rein på eit ikkje alt for stort område i Setesdal Austhei .
I juni 2008 var det ei veldig god kalveteljing .
Ekre var ein av to frå villreinlaget som deltok , i tillegg til SNO .
Ved hjelp av helikopter blei det tatt foto og kontrollert med GPS .
Ei analysering etterpå dokumenterte 672 simler / ungdyr og 348 kalvar innanfor ein radius på to kvadratkilometer ned mot Bjørgedalen i Valle .
- Teljinga viste ein kalvingsproduksjonen på 51,8 per 100 simler / ungdyr .
Dette er ein svært høg verdi , og i overkant av det ein kunne vente .
Det gode resultatet har samanheng med god kondisjon og gode beiteforhold , fortel Ekre .
Nyleg blei det gjennomført ei ny og god kalveteljing .
Ekre var på plass att , og er godt nøgd med ei teljing på 1300 - 1400 rein inkludert veldig bra med kalvar .
Resultatet er ikkje ferdig analysert .
Ekre legg til at ein ikkje såg alle reinsdyra i Setesdal Austhei denne dagen .
Årets kalving i tillegg til ei vinterstamme på 1.500 rein , fører til at haustens uttak blir temmeleg stort .
Medan det i fjor blei gjeve 435 fellingsløyve , er talet for 2009 oppe i 885 reinskort .
Dei fordeler seg på 20 prosent bukk ( frie dyr ) , 15 prosent simle , 25 prosent simle / ungdyr og 40 prosent kalv .
- Utgangspunktet framover er å halde oss etter styringsdokumentet , som er bestandsplanen .
Han byggjer på ein fellingsprosent på 50 .
Me bør kunne ta ut rundt 400 rein kvar haust dei neste fem åra utan at det gjev negativ utvikling for stamma , seier Ekre .
I forhold til 2003 , fyrste året Ekre var leiar i villreinlaget , synest han det er meir moro no når ein har fått opp ei god stamme og det han vonar blir stabile uttak framover .
For ei tid tilbake blei det merka 15 simler i Setesdal Austhei villreinområde , og det er viktig at jegerane let desse gå .
Ekre fortel at dyra dei tri siste åra har gått omtrent på same plassane når dei skal nordover på vinterbeite i oktober-november .
Det same skjer når dyra skal sørover til kalvingsområdet .
- Elles er det utveksling av dyr mellom Hardangervidda , Setesdal Austhei og Setesdal Vesthei .
Det er viktig i framtida å ta vare på dei viktigaste trekkvegane mellom desse områda .
I Setesdal Austhei er nord-sør-trekket over riksveg 45 svært viktig og må ivaretakast for framtida , seier Ekre .
Han er glad for GPS-prosjektet som har kome dei seinare åra .
Det legg vekt på å kartleggje reinens bruk av området og trekkvegar .
- Ein må få tilført statlege midlar og prosjektet må vidareførast i eit lengre perspektiv .
I tillegg til at ein ser reinens bruk og trekkvegar , får ein sjå kalvingsområde og kva område som er sommar- og vinterbeite .
Det er viktig for forvaltinga å finne ut kva område som blir flittig bruka av reinen , seier Ekre .
Ein representant frå kvar av dei sju kommunane i villreinområdet er med i styret i villreinlaget .
Ekre fortel at dei har eit godt samarbeid , og det gjeld også med SNO .
- SNO er lett å få med på villreintiltak , og det er gode folk å ha med seg på kalve- og strukturteljingar , slår lagsleiaren fast .
I bestandsplanen for dei komande fem åra legg ein opp til å ha ei vinterstamme som i dag .
- Den beste forvaltinga er å få gode kalveteljingar , for då får ein vite kva tilveksten er .
Målet framover er ei stabil stamme og å gjere kalveteljingar og eventuelle strukturteljingar etter behov .
Dessutan måler me alle innkomne kjevar , registrerer vekter , type dyr og alder , men førebels ikkje snitting av tenner og visuell vurdering av tannslitasje .
