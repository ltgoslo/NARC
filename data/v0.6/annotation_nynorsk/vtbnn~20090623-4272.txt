- Stolt dag for Vest-Telemark |
Flittige eldsjeler |
Fleire planar |
- Strålande arbeid |
Biskop Olav Skjevesland vigsla Skafsåheii Fjellkyrkje sundag .
Kyrkja har endeleg blitt ein realitet etter å ha vore planlagt i over 50 år , og vigsledagen var ho fylt til randen med bunadskledde kyrkjegjengerar .
Biskop Olav Skjevesland kom til Skafsåheii for å vigsle den nye fjellkyrkja .
F.v. Diakon Eilev Erikstein , tidlegare prest i Tokke Bernt Olav Karlsen , prost i Vest-Telemark og prest i Tokke Øyvind Jørgensen , Bjørg Abusland og Gunstein Seltveit , leiar i arbeidsnemnda i Skafså sokneråd .
Det var sokneprest Bjarne Nensæter i Mo som fyrst hadde ideen til ei kyrkje på Skafsåheii , men det skulle altså gå 50 år før ho stod der klar til bruk .
Dei åra har vore fylt med hardt arbeid , håp og skuffelsar , fortel Ottar Urbø , ein primus motor i prosjektet .
For 19 år sidan var han ein av dei som vart valde inn i nemnda Skafså sokneråd sette ned for å arbeide med fjellkyrkja .
Denne arbeidsgruppa har stått på heilt sidan 1990 med Gunstein Seltveit i spissen , og no kan dei endeleg beundre det ferdige resultatet .
Før dei tok tak i prosjektet låg det daudt i mange år , i fylgje Urbø .
Tidleg på 90-talet kom det ei pengegåve på 1,3 millionar som gjorde det mogleg å byrje planlegginga for alvor .
Vegen har vore kronglete for eldsjelene som har jobba for fjellkyrkja .
Mangfoldige dugnadstimar og pengegåver har gjort at kyrkja står der i dag , men utfordringane har vore mange .
Mange tomter har vore aktuelle for bygging av ei fjellkyrkje på Skafsåheii , men har blitt forkasta av ulike årsaker , fortel Urbø .
Den tomta der kyrkja står i dag , har dei fått av kommunen .
Sidan tomta ligg i eit hyttefelt var det alt lagt opp til straum og vatn .
Det gjorde at arbeidet gjekk raskare når det fyrst kom i gang .
Urbø framhevar arbeidsinnsatsen til Feltspatkompaniet , eit firma som driv med hyttebygging på Hallbjønnsekken .
Dei har sett opp den vakre kyrkja og har gjort ein kjempejobb , kyter Urbø .
- Me håpar å etterkvart få nok pengar til å byggje ut kjellaren slik me har planlagt .
Det vil vere ein ideell plass for ungdomsaktivitetar i kyrkja , og der vil bli sengeplassar til 16 personar , seier Urbø .
Det er ikkje kvar dag ein kan oppleve slike hendingar i Vest-Telemark .
Sist gong var i 1958 då Kilen kapell vart vigsla .
Biskop Olav Skjevesland rosa dei som har jobba med å få Skafsåheii fjellkyrkje opp og stå .
- Dette er ein stolt dag for Vest-Telemark , sa biskopen etter gudstenesta .
Han meinte eldsjelene har gjort eit strålande arbeid , og roste dei for å ha hatt tålmod til å takle alle motbakkane arbeidet har bydd på .
Skjevesland framheva at han ville at kyrkja skulle viglast ved å bli teken i bruk , ikkje ved « å skvette vievatn i krokane » .
Fjellkyrkja sitt mandat er å vere ei levande kyrkje og ein sosial møteplass .
