Vann folket med plyndring |
- Ein forstår ikkje det tredje riket , om ein ikkje ser det som den største plyndrarstaten i moderne historie , meiner den verdskjende holocaustforskaren Götz Aly .
Den som ikkje vil snakka om dei mange fordelane for den vanlege tyskar burde tia om nasjonalsosialisme og om holocaust , meiner Götz Aly , ein av Tysklands fremste holocaustforskarar .
Dette er ei av hovudtesene i Alys i nyaste bok « Hitlers Volksstaat . Raub , Rassenkrieg und nationaler Sozialismus » ( Hitlers folkestat . Ran , rasekrig og nasjonal sosialisme ) .
Aly har vridd om på filosofen Max Horkheimers ord om at den som ikkje vil snakka om kapitalisme burde tia om fascismen .
I løpet av få år klarte nazistane å skapa ein stabil stat med massiv folkeleg oppslutnad , heilt ulik den borgarkrigsliknande situasjonen i Weimarrepublikken .
Aly fann ikkje forklåringa på dette i nazistisk ideologi og fanatisk førarkult , men i økonomien .
Nasjonalsosialismen var nettopp ein nasjonal sosialisme , ifylgje Aly .
Hitlerregimet vann folket ved hjelp av velferdsgodar .
- I 1939 var dei store folkemassane skeptiske til ein ny krig .
Mange hadde enno dei bitre røynslene frå fyrste verdskrig friskt i minne .
Det som gjorde Hitler-staten attraktiv for vanlege folk , heilt fram til dei siste dagane , var dei mange økonomiske fordelane .
Naziregimet dreiv ei kraftig opprusting fram til 1939 , men vanlege folk måtte likevel ikkje betala meir skatt , seier Aly til Klassekampen på telefon frå Berlin .
Han fortel at i det tredje riket var skattepolitikken gunstig for vanlege folk .
Næringslivet betalte dobbelt så mykje skatt som det vanlege folk gjorde , ein heilt annan skattepolitikk enn dei har i Tyskland i dag .
- No er det vanlege folk som betaler , medan dei rike snor seg unna , seier Aly .
Tvangsarbeid og beslaglagt jødisk eigedom var også viktige finansieringskjelder , både for opprustinga og for velferda .
Sosiale tiltak |
- Den nazistiske herrefolksmentaliteten og deira sterke vilje til øydelegging og utsletting gjekk hand i hand med ein sosialpolitisk appeasement-politikk .
Nazistane førte ein populistisk innanrikspolitikk .
No har dagboka til det tredje rikets propagandaminister Josef Goebbels vorte tilgjengeleg .
Der går det klart fram kor redde regimet var for å påføra massane økonomiske ulempar , seier Aly .
Regimet innførte ei rad sosiale tiltak , mellom anna barnetrygd og billege lån til nygifte .
I 1943 , året da det tyske Wehrmachts 6. arme kapitulerte ved Stalingrad , og den tyske militære frammarsjen snudde for godt , vart pensjonane i Tyskland auka med 15 prosent , og for fyrste gong vart ei sjukeforsikring for pensjonistar innført .
- Det at den tyske sosialstaten for ein stor del vart utbygd under det tredje riket er pinleg for Tyskland .
- Både den økonomiske velstanden for den vanlege tyskar , og røveriet av jødisk eigedom er kjend frå før .
Kva trur du kan vera grunnen til at ingen har reist spørsmål om samanhengen mellom velferda , krigføringa og utryddinga tidlegare ?
- Den mest openberre er at slik forsking naturlegvis leverer grunnlagsmateriale for massive erstatningssøksmål .
Dessutan er kjeldesituasjonen vanskeleg .
Mange av dokumenta som kastar ljos over emnet vart makulerte i 1976 , i regjeringsperioden til sosialdemokraten Helmut Schmidt .
Mange andre dokument er vanskeleg tilgjengelege i arkiva .
Både i arkiva frå DDR og frå Vest-Tyskland er dokument som omhandlar økonomi ikkje katalogiserte .
Desse økonomiske spørsmåla er ubehagelege for mange .
Inflasjon |
Også sjølve krigføringa var for ein stor del betalt gjennom plyndring .
Aly dokumenterer i boka si korleis dette gjekk føre seg .
Systemet for ran av dei okkuperte landa fylgde same mønster overalt .
Soldatløningar , maten deira , alle tenester okkupantane kjøpte , kort sagt alle utgifter til okkupasjonen vart betalt i det okkuperte landet sin valuta .
Aly reknar med at to tredeler av krigføringa vart finansiert på denne måten .
Slik eksporterte nazistane sin eigen krigsinflasjon , og det fekk øydeleggjande konsekvensar for lokal økonomi .
- Ein av dei fyrste tyske tenestemennene som kom til det okkuperte Noreg var direktøren for den tyske nasjonalbanken .
Alle delar av okkupasjonen vart betalt med nytrykte norske pengar .
Dei tyske soldatane tømte dei lokale marknadene .
Soldatlønnene var høge , i Noreg fanst det ikkje mykje å bruka pengar på , men soldatane kjøpte flittig opp norsk fisk som dei sende heim .
- Ernæringssituasjonen i Noreg var dårleg .
Dette var okkupantane klare over , men likevel gjorde dei ingenting for å stoppa soldatane i å senda mat ut av landet .
I Frankrike , Belgia og resten av Vest-Europa vart varehus tømte av tyske soldatar med nyopptrykte pengar .
Fleire tyske familiar fekk auka fisk- og kjøtrasjonane med meir enn 50 prosent på denne måten , fortel Aly .
Eit av eksempla i boka er breva som den seinare nobelprisvinnaren i litteratur , Heinrich Böll , sende heim til familien då han var soldat i Frankrike .
- Böll kom frå eit katolsk miljø i Rhinland og var slett ingen nazist , men han trivdest som okkupasjonssoldat og sende opp til elleve pakkar om dagen heim til familien .
Daniel Jonah Goldhagen omtala vanlege tyskarar som « Hitlers villige medløparar » i boka med same namn .
Hjå Aly har dei vorte til Hitlers tilfredse røvarar .
Jødisk eigedom |
Aly har også granska kvar det vart av eigedelane til jødar som vart deporterte til dødsleirane i aust .
Alle okkuperte land fekk oppretta eit kontor som tok seg av beslaglagde jødiske eigedomar og pengar .
Herifrå flaut pengar inn i staskassene og vidare inn i krigsfinansieringa .
- Her er det snakk om ein gigantisk aksjon for kvitvasking av pengar , seier Aly .
Utbyttinga av jødar føregjekk også på ein meir direkte måte .
Aly påviser i boka at jødar ofte vart deporterte i hopetal like etter store bomebetokter .
Dei måtte vika og gje plass til tyskarar .
Også mykje av den direktehjelpa etter bombeangrep , til dømes nye klede og teppar , stamma ofte frå deporterte jødar .
Med boka si set Aly ljoset på ein av dei intellektuelle arkitektane bak erobringspolitikken , nemleg finansminister Lutz Graf Schwerin von Krosigk og hans statssekretær .
Desse to var opphavsmennene til modellen for utbytting av okkuperte statar .
- Det var ein heil generasjon av nyutdanna unge menn i det tyske byråkratiet på denne tida .
Åra i Weimarrepublikken ( 1919 - 1933 ) hadde dei brukt til å tenkja ut korleis dei kunne gjera det betre i neste krig .
Systemet for plyndring av dei okkuperte landa var nøye uttenkt , vel gjennomrekna og sers effektivt om ein ser vekk frå einkvar moral , sjølvsagt .
Prinsippa var like , men det fungerte som kjend langt meir brutalt i Aust-Europa enn til dømes i Noreg .
Ideologi og økonomi |
- Fleire meldingar av boka har peika på at den sterke understrekinga av økonomiske motiv set det ideologiske perspektivet , den glødande antisemittismen og Hitler-dyrkinga i bakgrunnen ?
- Det ideologiske perspektivet har vore mykje framme i forskinga , og dette er eit viktig moment .
Det same er økonomi .
No har eg skrive ei bok som tek dette opp , så får tida visa kva plass dette får innanfor holocaustforskinga .
Frå delar av tysk venstreside har Aly fått kritikk for å oversjå dei verkeleg store krigsprofittørane , nemleg industriselskapa som produserte for krigsindustrien og dei som utnytta tvangsarbeidarar .
- Eg hevdar ikkje at næringslivet ikkje profitterte på krigen .
Men ærendet mitt er eit anna , eg ville sjå på korleis regimet kunne oppnå så sterk støtte frå dei store massane av folk .
- Ettersom du i boka dokumenterer at nesten 95 prosent av innbyggjarane i nazi-Tyskland tente på krigen , meiner mange at du på nytt dreg opp spørsmålet om ei kollektiv tysk skuld ?
- Eg er ikkje ute etter å fordela skuld , seier Aly kontant .
Han meiner problemet ligg i at mange har prøvd å snevra inn ansvar og skuld .
- I nokre miljø har ein hevda at berre SS og deira drapsavdelingar var verkelege forbrytarar , eller brukt mykje tid på Rudolf Höss , kommandanten i Auschwitz eller andre perverse menneske som jobba i konsentrasjonsleirar .
Austerrike har drege seg unna heile spørsmålet om skuld gjennom å hevda at landet var det første offeret , gjennom « Anschluss » i 1938 .
I DDR hevda ein at arbeidarklassen var utan skuld .
Stor debatt |
Boka « Hitlers Volksstaat » har den siste månaden vekt ein skarp kulturdebatt i Tyskland .
Boka vart lansert i midten av mars , og påstandane om ein nærast symbiotisk samanheng mellom sosialstat , utplyndring og folkemord har fått mykje merksemd .
Etter tre veker i sal er boka alt trykt i fire opplag , og rettane er selde til USA , Frankrike , Italia , Japan og Danmark .
Boka er i Die Zeit karakterisert som ei sein frukt av den materialistiske historieskrivinga , men ho har òg fått skarp negativ kritikk .
I Die Tageszeitung vert Aly sine berande tesar tilbakeviste som fullstendig uhaldbare .
Fleire av Götz Aly sine poeng er òg vortne misbrukte på høgreradikale internettsider .
Høgreradikale krefter nyttar belegg frå Aly til å argumentere for at Hitlers politikk var bra for det tyske samfunnet .
Frå tysk venstreside har Aly fått kritikk for å oversjå dei verkeleg store krigsprofittørane , som produserte for krigsindustrien og utnytta tvangsarbeidarar .
Han er òg kritisert for å relansere ideen om kollektiv skuld , og slik viske ut nyansane mellom små og store synder under nazismen .
Hans tesar er i polemikk mot tradisjonell marxistisk historieskriving , som har vektlagt korleis tyske arbeidarar vart utnytta av Hitler-regimet .
På 90-talet var Aly debattredaktør i avisa Berliner Zeitung .
Den gongen skreiv han ein leiarartikkel der han oppmoda alle dagens tyske pensjonistar til å bidra til erstatningsfondet for overlevande , aust-tyske tvangsarbeidarar .
Leiarartikkelen vart møtt med massivt raseri , og vart slik eit frampeik mot den debatten Götz Aly har sett i gang i Tyskland no .
