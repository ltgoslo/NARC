Høgresida ?
* SVs leiar Kristin Halvorsen gjev i Klassekampen laurdag eit grundig svar på delar av kritikken som den utmelde partiveteranen Tore Linné Eriksen har retta mot SVs utvikling .
Ho tek særleg for seg handteringa av finanskrisa då ho sat som finansminister , og meiner det er oppsiktsvekkjande at Eriksen ikkje gjev eit anerkjennande ord om ein politikk som bidrog til at Norge vart langt mindre råka av krisa enn andre europeiske land .
Halvorsen har mange poeng som kritikarane må ta på alvor .
Men når ho avsluttar med eit hjartesukk om at Klassekampens dekning av Tore Linné Eriksens farvel med partiet er til glede for høgresida og dei som vil at Norge skal føye seg inn i rekkja av høgreregime i Europa , kjem ho i skade for å skyte på pianisten .
* Tore Linné Eriksen har ikkje hatt sentrale posisjonar i partiet på lenge , men hans oppgjer er symptom på problem som leiinga i SV ikkje bør avskrive med velbrukte hersketeknikkar .
I avisa der Halvorsen gjev sitt svar , har 24 partimedlemer eit innlegg som opnar med at « SV er inne i en dyp krise » .
Dei høyrer venstrefløya til , og vil i motsetning til Eriksen halde fram i partiet .
Dei vil etter valet arrangere eigen konferanse for å mobilisere medlemene til å « ta kampen opp mot partiets politikk » .
Det er kraftig kost .
Tyngdepunktet ligg ikkje uventa i Hordaland og Bergen , men også tidlegare fylkesleiar i Akershus SV , Per-Olav Lauvstad , og den respekterte økonomen Rune Skarstein er med .
Samstundes bryt Hallgeir Langeland borgfreden i stortingsgruppa og ber om at regjeringa straks dreg Norge ut av Libya-krigen .
* SVs problem er del av eit langt større bilete , med venstrekrefter på defensiven over nesten heile Europa .
Ein kan forstå at misnøya i eigne rekkjer og all den negative merksemda kan verke urimeleg for SVs folk i regjeringsapparatet , som kvar dag jobbar hardt for å oppnå resultat i høve til det overmektige Arbeidarpartiet .
Men dette er ein del av maktas pris .
Det er ingen farbar veg for Halvorsen og hennar krets å utdefinere motstand frå venstre ved å skulde den for å gå høgresidas ærend .
