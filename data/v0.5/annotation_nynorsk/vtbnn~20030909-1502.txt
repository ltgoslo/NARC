Jordeplegraut frå generasjon til generasjon |
Fyrste klasse ut |
Varm jordeplegraut og kald jordeplegraut .
Jordeplegraut steikt i panna , på takka og i vaffeljern .
Øystein Bakås Råmunddal ( 6. klasse ) ( fremst ) og Harald Lauvik Gjelstad ( 7. klasse ) likar å lage vaflar av jordeplegraut .
I bakgrunnen Ingebjørg Bjåland frå Morgedal Bygdekvinnelag .
Skaut på skallen .
Forkle kring livet .
Kjevlet i handa .
Og mjøl i raudlette , små fjes .
Mjøl ligg det på benken òg .
Mjøl og deig , deig og mjøl .
Om kvarandre .
Grautleiven som skal på takka må vere tynn , men ikkje for tynn .
Leiven skal vere passeleg å jobbe med , seier kjeringane som har greie på slikt .
Men før jordeplegrauten blei til leivar på takka , lappar i panna og røre i vaffeljernet , laga ungane jordeplegraut på tradisjonelt vis .
Med karva jordeple koka til dei er møyre , stampa saman med mjøl og salt til grauten blir glatt , klumpfri og så stiv at han kan bli forma på tallerken med mykje , godt smør i eit auge på midten .
Det var dei sju elevane i sjette- og sjuandeklasse ved Brunkeberg skule som hadde skaut på skallane og forkle kring livet , kjevla i hendene og raudlette fjes tysdag for ei veke sidan .
Då gjekk startskotet for stafetten « Frå ord til rett på bord » - eit initiativ frå Noregs Bygdekvinnelag .
Målet for stafetten er å skape større identitet , auke kunnskapen kring lokal tradisjonsmat og styrkje matkulturen i heimkunnskapsundervisinga .
Noregs Bygdekvinnelag samarbeider med ulike skular rundt om i landet , og lokallaga vender seg til ein eller fleire skular i kommunen og tilbyr seg å vere med å lage ein rett som har tradisjon i kommunen eller distriktet .
Stafetten er landsomfattande og skal femne om alle fylka .
Brunkeberg var fyrst ut av samtlege skular i landet , og det var Morgedal Bygdekvinnelag , med Ingebjørg Bjåland i brodden , som lærde ungane å lage jordeplegraut tysdag .
- Det er viktig å lære ungane å lage tradisjonsmat .
Dersom dei ikkje lærer det nå , vil mykje av kunnskapen forsvinne , seier Ingebjørg Bjåland i bygdekvinnelaget .
- Det er kjempemoro å lage jordeplegraut .
Også er det veldig godt , forsikrar Linda Omtveit ( 6. klasse ) .
- Den handborne lærdomen er gull verdt .
Det er denne måten å lære på som gjer nye generasjonar interesserte i eiga historie .
Det å kunne dra nytte av ressurssterke bygdekvinner i skuletida er glimrande , seier Tove Ødeskaug , leiar i Noregs Bygdekvinnelag .
Som ein del av stafetten skal elevane skrive ned oppskriftene og framgangsmåtane dei har lært av bygdekvinnene .
Desse opplysningane blir lagt i ei tine , og kjem sidan til å bli samla inn att av Noregs Bygdekvinnelag .
I øvre delar av Telemark har jordeplegrauten vore i bruk så langt tilbake ein kan hugse .
I eldre tider var jordeplegrauten , koka av byggmjøl , eit fast måltid kvar dag heile året .
I seinare tid blei grauten for det meste laga om hausten av nyjordeple .
Jordeplegrauten blei oftast bruka til kveldsmat .
Blei det noko att ( kaldgraut ) blei grauten skore opp i skiver og steikt i fleskefeitt .
