Orgelsus i kyrkja att |
Omstendeleg arbeid |
Om orgelet |
Feira orgelet |
Det har teke over 20 år , men no er endeleg pipeorgelet på plass i Kviteseid gamle kyrkje .
Sundag var det klart for den fyrste messa på lang tid med orgelklang attåt .
Organist Dagfinn Køhn og kyrkjekoret gav lyttarane ein smakebit av kva orgelet kan brukast til under innviinga .
Det har tatt mange år for organist og kyrkjeråd for å få inn eit nytt orgel i Kviteseid gamle kyrkje .
I mellomtida måtte ein greie seg med eit tråorgel , populært kalla « salmesykkel » .
Prosessen med å få eit nytt orgel i kyrkja blei lang |
Etter fleire rundar med riksantikvaren som gav avslag på søknaden , enda saka til slutt opp i miljøverndepartementet .
Difor var gleda stor i januar 2007 då det blei klart at departementet gav løyve til å sette inn orgelet på galleriet i kyrkja .
Arbeidet med å montere orgelet kom ikkje i gang før hausten 2008 .
Avgjersla om at ein fekk nytte orgelet kom på vinterstid , så monteringa måtte vente til det blei varmare i vêret og ikkje minst på at finansieringa av ein orgelbyggjar var på plass .
Henrik Brick Hansen fekk jobben med å byggje orgelet opp att .
Orgelet hadde då ligge seks år lagra i kyrkja , og nokre av pipene hadde fått litt oval form etter eit litt for tungt press av orgelet oppå dei .
Elles var det i svært god stand .
- Dette orgelet kjem til å få ein mykje betre lyd her i denne kyrkja , enn det hadde i Flatdal .
Dette kjem av akustikken som rommet har , men òg på grunn av at det er høgare under taket her , sa orgelbyggjaren Henrik Brinck Hansen under monteringa av orgelet i mai .
Instrumentet blei opphavleg bygd til Flatdal kyrkje i 1922 av orgelbyggeriet Olsen & Jørgensen .
Instrumentet blei demontert og flytta frå Flatdal til Kviteseid hausten 2002 .
Orgelet har 6 stemmer , med piperekkjer i kvar sin klangfarge .
Til saman 366 piper .
Orgelbyggjar Henrik Brinck Hansen har vore ansvarleg for bygging og ferdigstilling av instrumentet , med godt hjelp av organist Dagfinn Khøn og snikkar Magne Skjæveland .
Fasaden er teikna lokalt etter interiøret i kyrkja elles og bygd av Brinck Hansen .
Fargane på orgelhuset er kopiert etter fargane på galleriet .
Kyrkjetenar Werner Torkildsen har stått for målararbeidet .
Sundag 14. juni var det tid for innviing av det nye orgelet med ei festgudsteneste i Kviteseid gamle kyrkje .
For ei fullsett kyrkje heldt organist Dagfinn Køhn ein minikonsert med « Suite gothique » av komponist Léon Boëllmann ( 1862 - 97 ) .
Det blei ei høgtidsstund for alle som hadde møtt fram .
